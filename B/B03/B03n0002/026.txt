B03n0002_p0543a01║大方廣佛華嚴經疏論纂要卷第二十六
B03n0002_p0543a02║五臺山清涼國師澄觀疏鈔　太原方山長者李通玄論　閩鼓山私淑比丘道霈纂要
B03n0002_p0543a03║淨行品第十一
B03n0002_p0543a04║○釋此一品．五門分別。初來意。
B03n0002_p0543a05║【疏】來意者。夫欲階妙位。必資勝行。有解無行．虛費多聞。故前品明解。此品辨行。又前明入理觀行。今辨隨
B03n0002_p0543a06║事所行。又前行此願。並義次第。故次來也。
B03n0002_p0543a07║○次釋名。
B03n0002_p0543a08║【疏】釋名者。梵云具折囉。此云所行。波利．此云皆也。徧也。戍（輪聿）提．（【校】輪．應從南藏及刊定記作輸。）云清淨也。謂三業隨事
B03n0002_p0543a09║緣歷。名為所行。巧願防非．離過成德。名為清淨。又悲智雙運。名為所行。行越凡小．故稱清淨。以二乘無漏。
B03n0002_p0543a10║不能兼利。非真淨故。得斯意者。舉足下足．盡文殊心。見聞覺知．皆普賢行。文殊心故．心無濁亂．是曰清淨。
B03n0002_p0543a11║普賢行故．是佛往修．諸佛菩薩同所行也。所行即淨。持業釋也。
B03n0002_p0543a12║○三宗趣。
B03n0002_p0543a13║【疏】宗趣者。以隨事巧願．防心不散．增長菩薩悲智大行為宗。成就普賢實德為趣。
B03n0002_p0543a14║○四解妨。
B03n0002_p0543a15║【疏】解妨者。問。文中但辨一百餘願。何有行耶。答。文中辨行．略有數重。謂就所歷事中。始自出家。終於臥覺。
B03n0002_p0543a16║皆是行也。觸境不迷。善達事理。智行也。以願導智。不滯自利。大悲行也。上二不二。悲智無礙行也。遇違順
B03n0002_p0544a01║境。心不馳散。止行也。智不沈沒。觀行也。即止觀雙運行也。又對於事境。善了邪正。當願眾生。皆假觀也。知
B03n0002_p0544a02║身空寂。心無染著。空觀也。見如實理。中觀也。或先空後中。或先假後空。或一或二。或一念頓具。斯為妙達
B03n0002_p0544a03║三諦觀之行也。又所造成行．皆施眾生。不起二乘之心。安忍強軟兩境。或增善品。心不異緣。妙達性空。善
B03n0002_p0544a04║巧迴轉。皆願利物。同趣菩提。二乘天魔所不能動。善知藥病。決斷無差。即十度齊修之行也。又皆願利生。
B03n0002_p0544a05║皆成佛德。見惡必令其斷。見善必令其具。即四弘誓願之行也。故智首總標諸德以求其因。文殊令善用
B03n0002_p0544a06║心。頓獲眾果。但言惟願。豈不惑哉。復有問言。夫妙行者。統惟無念。今見善見惡。願離願成。疲役身心。豈當
B03n0002_p0544a07║為道。答。若斯見者。離念求於無念。尚未得於真無念也。況念無念之無礙耶。又無念．但是行之一也。豈成
B03n0002_p0544a08║一念頓圓。如上所明也。行學之者．願善留心。
B03n0002_p0544a09║【論】將釋此品。約作四門分別。一釋品名目。二釋品來意。三釋品宗趣。四隨文釋義。一釋品名目者。何故名
B03n0002_p0544a10║為淨行品。以無始諸見無明貪瞋癡愛。今已發菩提心。信樂正法。頓翻諸見。成其大願。長大悲門。若但以
B03n0002_p0544a11║三空無相對治。不生大慈大悲。不能成就普賢行故。欲行長路。非足不行。欲行大悲．入普賢門．充法界行
B03n0002_p0544a12║者。於一切見聞覺知而無過失。便成萬行莊嚴。皆勤修習此一百四十大願門。便於生死海中．見聞覺知．
B03n0002_p0544a13║一切諸行．悉皆清淨。入普賢行故。故名淨行。若無此願。設斷煩惱．即二乘行故。設是菩薩．即生淨土。以此
B03n0002_p0544a14║一百四十大願門。頓能淨其一切塵勞。便成普賢法界行故。故名淨行。以此大願莊嚴一切世間諸行．總
B03n0002_p0544a15║為法界一切道場。故名淨行。以此諸見．成大善根。故名淨行。二釋品來意者。為明前問明品。是成其十信
B03n0002_p0544a16║中解故。此品成其十信之行故。此品須來。乃至果行圓滿已來．不離此大願故。三釋品宗趣者。以智首是
B03n0002_p0545a01║下方玻瓈色世界。佛號梵智。明是一切諸佛法。本自體白淨無染之智。以為能問之人。文殊師利菩薩．即
B03n0002_p0545a02║是一切諸佛善擇妙慧。為說法之主。以一切諸佛根本智慧之門善自為問答之主伴。說一百四十大願
B03n0002_p0545a03║之門。以成十信十住十行十迴向十地十一地等普賢法界無盡行海。又隨位修道上煩惱。六位中。一位
B03n0002_p0545a04║有二十。六位共有一百二十。根本十無明。皆因身見邊見。二見有二十。共隨位進修。染淨煩惱。總有一百
B03n0002_p0545a05║四十。為防此障。起一百四十願。令進修者。從初信心。理事圓融。達其願體。無虧自心根本淨智妙擇之慧。
B03n0002_p0545a06║動寂俱真．不偏修故。是故華藏世界。有如須彌山微塵數風輪所持。其上一切莊嚴。因大願風輪。能持萬
B03n0002_p0545a07║行。以行招果故。因以願力堅持．報得風輪持剎故。又云。如是華藏莊嚴。皆從普賢願力起。為無願故。行乃
B03n0002_p0545a08║不成。即莊嚴不現。不感無盡依果報故。由是義故。信心之上．法性悲智妙慧萬行．總依佛有．而為進修。不
B03n0002_p0545a09║得別有。若離佛別有自法者。不成信心。不成十種勝解。不成修行。設苦行精勤。是邪精進。勤苦累劫。生人
B03n0002_p0545a10║天中。一念貪瞋．一時焚盡。是故此品下文云。住去來今諸佛之道。隨眾生住．恒不捨離。如諸法相．悉能通
B03n0002_p0545a11║達。斷一切惡。具足總善。當如普賢。色像第一。一切行願．皆得具足。已上明宗趣竟。意明迴凡小所執心境
B03n0002_p0545a12║差別業。皆成願海。具普賢門。四隨文釋義。如文自具。
B03n0002_p0545a13║○第五釋文中二。先智首問。舉德徵因。後文殊答。標德顯因。今初。亦先標問答之人。後陳所疑之問。今初。
B03n0002_p0545a14║爾時智首菩薩。問文殊師利菩薩言。
B03n0002_p0545a15║【疏】此二菩薩。為顯圓修。歷事巧願。必智為導故。事近旨遠。唯圓行故。文殊則般若觀空。智首則漚和涉事。
B03n0002_p0545a16║涉事不迷於理。故雖願而無取。觀空不遺於事。故雖空而不證。是為權實雙游。假茲問答。（【鈔】漚和涉事者。梵語其舍羅。此
B03n0002_p0546a01║云方便善巧。即肇公宗本論文。論云。漚和般若者。大慧之稱也。諸法實相謂之般若。能不形證漚和功也。適化眾生謂之漚和。不染塵累般若力也。然則般若之門觀空。漚和之門涉有。涉有未始迷虛。故常處有
B03n0002_p0546a02║而不染。不厭有而觀空。故觀空而不證。是為一念之力。權慧具矣。一念之力權慧具矣。好思。歷然可解。）
B03n0002_p0546a03║○二陳所問中。有二十云何。總十一段。段各十句。成一百一十種德。第一段明三業離過成德。二得堪傳
B03n0002_p0546a04║法器。三成就眾慧。四具道因緣。五於法善巧。六修涅槃因。七滿菩薩行。八得十力智。九十王敬護。十能為
B03n0002_p0546a05║饒益。十一超勝尊貴。此十一中。若就相顯。二四與六此三唯因。八及十一此二唯果。餘通因果。或攝為四
B03n0002_p0546a06║對因果。初二十句問福因福果。先因後果。次二十句問慧因慧果。先果後因。三二十句問巧解因觀行果。
B03n0002_p0546a07║四有五段問修行因成德果。初一為因。餘四為果。或分為二。初十云何．問淨行體。是問因義。後十云何．問
B03n0002_p0546a08║行所成。是問果義。以善修七覺等．亦是淨行之能故。皆言云何得者。為修何行而得之耶初十望後。故說
B03n0002_p0546a09║為因。望歷緣巧願。成淨行體。即是於果。未是圓果．而是分果。故上總云。舉果徵因。今分為二。初之一段總
B03n0002_p0546a10║問其果。後十別明。今初十句。
B03n0002_p0546a11║佛子。菩薩云何得無過失身語意業。云何得不害身語意業。云何得不可毀身語意業。云何得不可壞身語
B03n0002_p0546a12║意業。云何得不退轉身語意業。云何得不可動身語意業。云何得殊勝身語意業。云何得清淨身語意業。云
B03n0002_p0546a13║何得無染身語意業。云何得智為先導身語意業。
B03n0002_p0546a14║【疏】得此十種三業。成下十果。由無過三業．故超勝尊貴。由不恚害．故常為饒益。由無餘惑．不可譏毀．故十
B03n0002_p0546a15║王敬護。由惡緣不可壞．得佛十力。由修行不退轉．滿菩薩行。由遠離諸相．如如不動成涅槃因。由德行殊
B03n0002_p0546a16║勝．故於法善巧。由體清淨如虛空．故成具道緣。由涉境無染．故得堪傳法器。由智先導．故成就眾慧。又由
B03n0002_p0547a01║後十。能成就此十。以十三業永無失等．唯佛不共。分分無失．亦通於因。又此十句．初一總顯無過。次八別
B03n0002_p0547a02║顯無過。後一總出其因。若以智慧為先導．身語意業常無失故。又於中八。前二離過。後六成德。（【鈔】又由後十下。二先
B03n0002_p0547a03║果後因釋。以初十句為果．後之十段百句為因。故云永無失等．唯佛不共。永無失等者。等下九句不害業等。言不共者。即十八不共法。今約分分．故為後因。）
B03n0002_p0547a04║○後十段別明中。初一異熟果．次四士用果。次二離繫果。次一增上果。後二等流果。今初即修道之器。以
B03n0002_p0547a05║菩薩起修行時。要具此十。方成二利之行。（【鈔】初一異熟果者。俱舍顯相頌云。異熟無記法。有情有記生。等流似自因。離繫由慧盡。若因彼力生。是果名士用。除前有為法。
B03n0002_p0547a06║有為增上果。釋曰。初二句．異熟果相。但是無覆無記。不通非情。從善惡感．名有記生。次句等流果相．似於同類．徧行自因。次句離繫果相。由慧盡者。慧即擇也。盡即滅也。謂此擇滅．離繫所顯。故將擇滅釋離繫果。
B03n0002_p0547a07║次二句士用果相。若法因彼勢力所生。如因下地加行心力．上地有漏無漏定生。及因清淨靜慮心力。生得變化無記心等離繫。名為不生士用。為因道力證得。亦得士用果名。後二句增上果相。有為法生。餘法
B03n0002_p0547a08║不障。是增上果。故唯有為。除前已生有為之法。謂果望因。或俱或後。必無前果後因．故云除也。除此前外。餘諸有為。謂之增上果。論云。增上之果。問。士用增上．二果何殊。答。士用果名．唯對作者。增上果稱．通對所
B03n0002_p0547a09║餘。如匠所成．對能成匠．俱得士用增上果名。對餘非匠．唯增上果。非匠不造。故非士用。瑜伽三十八云。習不善故。樂住不善等。為等流果。或似先業。後果隨轉。釋曰。此有二義。釋於等流。後義果似於因。即俱舍意。
B03n0002_p0547a10║如殺生因等．得短壽果。前義即於後果之上．行因似因。如前世殺生．今亦好殺等。瑜伽又云。以道滅惑．名離繫果。四人工等事．由此成辦稼穡財利等果。為士用果。若眼識等．是眼根等增上果。身分不壞．是命根
B03n0002_p0547a11║增上果。二十二根．各起自增上果。當知一切．名增上果。餘例可知。然上所引俱舍．即是根品。彼論以六種因．成斯五果。非今所要。）
B03n0002_p0547a12║云何得生處具足。種族具足。家具足。色具足。相具足。念具足。慧具足。行具足。無畏具足。覺悟具足。
B03n0002_p0547a13║【疏】十事。瑜伽具釋。一常生中國。有佛法處。二種族尊貴。非下賤等。三生信向三寶修善之家。非外道等家。
B03n0002_p0547a14║四形色端嚴．非醜陋等。五具丈夫相。諸根不缺。六正念不忘。亦宿念現前。七慧悟高明．善解世法。八柔和
B03n0002_p0547a15║調善。離過修行。九志力堅強。故無怯弱。十性自開覺．不染世法。又無畏者。依智度論。菩薩有四種無畏。一
B03n0002_p0547a16║總持無畏。於法記持．不懼忘失。二知根無畏。知根授法．不懼差失。三決疑無畏。隨問能答．不懼不堪。四答
B03n0002_p0548a01║難無畏。有難皆通．不懼疑滯。今並皆得。故云具足。又此十事。若約法者。生在佛家。是生處具足等。思之。又
B03n0002_p0548a02║具足者。唯佛一人。云云。（【鈔】又此十事下。約法生在佛家者。菩提心家故。等於餘句。謂二種族．即具佛種性。謂自性住性．習所成等。三明家．即真如為家。亦四家故。四家如七地。四明見佛性．
B03n0002_p0548a03║如見色故。涅槃云。佛性有二。一色。二非色。如來所見為色故。五相．謂有悲智等．為菩薩相故。餘之五句．經自約法。可知。又具足下。重釋具足之言。上約橫具為具足。今約豎說之。）
B03n0002_p0548a04║○第二有四段明士用果。
B03n0002_p0548a05║云何得勝慧。第一慧。最上慧。最勝慧。無量慧。無數慧。不思議慧。無與等慧。不可量慧。不可說慧．
B03n0002_p0548a06║【疏】四段者。一慧為揀擇。二力．謂修習。三善巧．謂智。四道品助修。悉以三業而得成就。今初。言慧者。即道之
B03n0002_p0548a07║體。十中一勝世間故。二過二乘故。三揀權教故。四佛果超因故。上四揀劣。餘六當體。一無分量。二無若干。
B03n0002_p0548a08║三超言念。四無等匹。五難比校。六唯證相應。欲言其有．無相無形。欲言其無．聖以之靈。欲言俱者．慧無二
B03n0002_p0548a09║體。欲言雙非．非無詮顯。故不可說。
B03n0002_p0548a10║云何得因力。欲力。方便力。緣力。所緣力。根力。觀察力。奢摩他力。毗鉢舍那力。思惟力。
B03n0002_p0548a11║【疏】第三力者。即具道因緣。皆言力者。此十各有資道之能故。一因力者。即是種性。謂已有習種。無倒聞熏．
B03n0002_p0548a12║與性種合．故名為因。梁攝論云。多聞熏習．與阿賴耶識中解性和合。一切聖人以此為因。無性攝論云。此
B03n0002_p0548a13║聞熏習．雖是有漏。而是出世心種子性。（【鈔】即是種性者。謂種性位。由於習種．合於性種。方名種性也。性種．即自性住性。為正因性。即是涅槃第一義空性也。習．即新熏修成
B03n0002_p0548a14║之性。決為佛因。稱為種性。引證可知。）二欲力者。有勝欲樂。希大菩提。及起行故。三方便者。謂造修力。依六方便。成悲智故。一
B03n0002_p0548a15║慈悲顧戀。二了知諸行。三欣佛妙智。四不捨生死。五輪迴不染。六熾然精進。攝論廣說。四緣力。謂善友勸
B03n0002_p0548a16║發。五所緣力。即所觀察悲智之境。六根。謂信等。七觀察者。謂於自他事理藥病善揀擇故。八奢摩他。此云
B03n0002_p0549a01║止。九毗鉢舍那。此云觀也。瑜伽．起信等論。深密涅槃等經。廣辨其相。具如別章。今略顯其相以為十門。一
B03n0002_p0549a02║心行稱理．攝散名止。二止不滯寂．不礙觀事。三由理事交徹而必俱遂。使止觀無礙而雙運。四理事形奪
B03n0002_p0549a03║而俱盡。故止觀兩亡而絕寄。五絕理事無礙之境．與泯止觀無礙之心。二而不二。故不礙心境而一味。不
B03n0002_p0549a04║二而二。故不壞一昧而心境兩殊。六由即理之事．收一切法。故即止之觀．亦見一切。七由此事即是彼事。
B03n0002_p0549a05║故令止觀．見此心即是彼心。八由前中．六則一多相入而非一。七則一多相是而非異。此二不二．同一法
B03n0002_p0549a06║界止觀無二之智。頓見即入二門．同一法界而無散動。九由事則重重無盡。止觀亦普眼齊照。十即此普
B03n0002_p0549a07║門之智為主。故頓照普門法界時。必攝一切為伴。無盡無盡。是此華嚴所求止觀。十思惟者。籌量應作不
B03n0002_p0549a08║應作故。
B03n0002_p0549a09║云何得蘊善巧。界善巧。處善巧。緣起善巧。欲界善巧。色界善巧。無色界善巧。過去善巧。未來善巧。現在善巧。
B03n0002_p0549a10║【疏】第四於法善巧．皆約流轉以明。前四流轉之體。三界．流轉之處。三世．流轉之時。三科之義．略如前釋。廣
B03n0002_p0549a11║如別章。緣起．六地廣明。三界三世．如前後釋。皆言善巧者。一善知彼法空無所有。二善知不壞假名分別
B03n0002_p0549a12║法相。三加能攝無盡。彌善巧也。（【鈔】皆約流轉者。由善巧義．通還滅故。總釋善巧．乃有三義。一知理。二知事。三加能攝無盡。正是事事無礙。兼於事理無礙。故大品云。一切法趣色。色
B03n0002_p0549a13║尚不可得。云何當得有趣非趣。一切同歸於空。諸法之空．不異色空故。即事理無礙意。今取一攝一切。即事事無礙善巧。開此為二。便有四義。瑜伽五十六七。廣說三科善巧。多約相說。即第二義。）
B03n0002_p0549a14║云何善修習念覺分。擇法覺分。精進覺分。喜覺分。猗覺分。定覺分。捨覺分。空。無相。無願。
B03n0002_p0549a15║【疏】第五修涅槃因。七覺三空．十地品廣說。
B03n0002_p0549a16║○第六七二段明離繫果。
B03n0002_p0550a01║云何得圓滿檀波羅蜜。尸波羅蜜。羼提波羅蜜。毗黎耶波羅蜜。禪那波羅蜜。般若波羅蜜。及以圓滿慈悲喜
B03n0002_p0550a02║捨。
B03n0002_p0550a03║【疏】第六滿菩薩行。初六度四等。修即士用。滿即離繫。治諸蔽故。
B03n0002_p0550a04║云何得處非處智力。過未現在業報智力。根勝劣智力。種種界智力。種種解智力。一切至處道智力。禪解脫
B03n0002_p0550a05║三昧染淨智力。宿住念智力。無障礙天眼智力。斷諸習智力。
B03n0002_p0550a06║【疏】第七具足十力。並見上文。
B03n0002_p0550a07║○第八段明增上果。
B03n0002_p0550a08║云何常得天王．龍王．夜叉王．乾闥婆王．阿脩羅王．迦樓羅王．緊那羅王．摩睺羅伽王．人王．梵王．之所守護．恭
B03n0002_p0550a09║敬供養。
B03n0002_p0550a10║【疏】第八十王敬護。是增上果者。即有力增上。由己具德。令彼護故。（【校】案上十八字係鈔文。）
B03n0002_p0550a11║○第九十二段明等流果。
B03n0002_p0550a12║云何得與一切眾生為依。為救。為歸。為趣。為炬。為明。為照。為導。為勝導。為普導。
B03n0002_p0550a13║【疏】二段明等流果者。由本願力．為依救等。由本行力．為第一等。今初。能為饒益。依等十句．如迴向初。
B03n0002_p0550a14║云何於一切眾生中為第一。為大。為勝。為最勝。為妙。為極妙。為上。為無上。為無等。為無等等。
B03n0002_p0550a15║【疏】第十超勝尊貴。十地論釋。今就佛果略釋其相。謂如來功德海滿。更無所少。故稱第一。此亦總句。大者。
B03n0002_p0550a16║體包法界故。勝者。自利圓滿故。最勝者。利他究竟故。妙者。煩惱障盡故。極妙者。所知障盡故。上者。望下無
B03n0002_p0551a01║及故。無上者。望上更無故。無等者。望下無儔故。無等等者。望儔皆是無等者故。所以廣舉諸德者。欲顯行
B03n0002_p0551a02║之勝故。上來問竟。
B03n0002_p0551a03║○第二文殊答。文分為二。第一歎問成益。
B03n0002_p0551a04║爾時文殊師利菩薩。告智首菩薩言。善哉佛子。汝今為欲多所饒益。多所安隱。哀愍世間。利樂天人。問如是
B03n0002_p0551a05║義。
B03n0002_p0551a06║【疏】言饒益者。利益也。言安隱者。安樂也。言利樂者。即上二也。
B03n0002_p0551a07║○第二正酬其問。於中二。先標因成德。酬其舉德。後指事顯因。酬其徵因。今初。
B03n0002_p0551a08║佛子。若諸菩薩善用其心。則獲一切勝妙功德。於諸佛法．心無所礙。住去來今諸佛之道。隨眾生住．恒不捨
B03n0002_p0551a09║離。如諸法相．悉能通達。斷一切惡。具足眾善。當如普賢．色像第一。一切行願．皆得具足。於一切法．無不自在。
B03n0002_p0551a10║而為眾生第二導師。
B03n0002_p0551a11║【疏】初先標其因。謂善用其心。心者。神明之奧。心正則萬德攸歸。言善用者。即後歷緣巧願。觸境入玄。如上
B03n0002_p0551a12║所辨。二則獲下。顯所成德。初總。後別。總謂一切勝妙功德．皆因用心。一百一十門德．何足難就。可謂一言
B03n0002_p0551a13║蔽諸。勝謂獨尊。妙謂離相。又德無不備云勝。障無不盡名妙。此之總句．亦即酬上十種三業之總句也。於
B03n0002_p0551a14║諸佛下九句．別顯。句雖有九．義亦有十。如次酬上十段之德。一於諸佛法．心無所礙者。即初第一堪傳法
B03n0002_p0551a15║器德。念慧覺悟皆具足故。二住去來今諸佛之道．即上成就眾慧。三世諸佛．唯以佛慧為所乘故。三隨眾
B03n0002_p0551a16║生住．恒不捨離．即上具道因緣。成就種性欲樂方便。常以眾生為所緣故。四如諸法相．悉能通達．即十善
B03n0002_p0552a01║巧．義無惑也。五斷一切惡。即七覺三空。揀擇棄惡．無越此故。六具足眾善。即六度四等。七當如普賢色像
B03n0002_p0552a02║第一。由此故得十王敬護。入一切行願．皆得具足。即是前文成就十力。得佛果位．方具足故。故晉經無此
B03n0002_p0552a03║一句。而有成就如來一切種智。斯為十種智力。定無惑也。唯此一段．望前不次。以內具種智。外具色相。此
B03n0002_p0552a04║二同在果圓。前後無在。或譯者不迴。九於一切法無不自在。故能與物為依為救。為炬為明。十而為眾生
B03n0002_p0552a05║第二導師。即是上文於眾超勝。上求第一．唯佛一人。今纔發心．則道亞至尊。故云第二。然舊經中亦云而
B03n0002_p0552a06║為眾生第一尊導。故知第二．譯者意也。（【校】一百一十門德．纂要作一百四十門德。茲據嘉興藏南藏疏本續藏及金陵會本改正。案上陳所問中．疏云成一百一十種德。）
B03n0002_p0552a07║○第二指事顯因。於中三。初總徵。次別顯。後總結成益。今初。
B03n0002_p0552a08║佛子。云何用心。能獲一切勝妙功德。
B03n0002_p0552a09║○二別顯中。五門分別。一總明大意。文中總有一百四十一願。菩薩大願．深廣如海。應如迴向．非止爾也。
B03n0002_p0552a10║此蓋示於體式。餘皆倣此。又非無表。一百者。十信圓融．一一具十也。四十一者。即四十一位也。明此諸位
B03n0002_p0552a11║所有惑障．由此能淨。所有勝行．由此能行故。（【鈔】即四十一位者。此約行修有障等。四十二．即妙覺位。是所求故。無障非行故。）○二通顯文旨。然此
B03n0002_p0552a12║諸願．句雖有四。事但有三。義開為六。言三事者。謂初句願所依事。次句願所為境。後二句是願境成益。開
B03n0002_p0552a13║為六者。初事有二。一者內。謂菩薩自身根識等。經云。菩薩等故。二者外。謂他身。或依正資具等。經云。在家
B03n0002_p0552a14║等故。次事亦二種。一能發願者。二所願眾生。經云。當願眾生故。後事亦二。一者自益。由此諸願。成前諸德
B03n0002_p0552a15║故。二者益他。由此發願．願眾生故。此後二句．或前句是因。後句是果。如云所行無逆。成一切智等。或二俱
B03n0002_p0552a16║是因。如云巧事師長。習行善法等。或二俱佛果。如云永離煩惱。究竟寂滅等。或俱通因果。如云以法自娛。
B03n0002_p0553a01║了伎非實等。或三四二句共成一句。如云演說種種無乖諍法等。亦可後二句中。初句所入法。如云知家
B03n0002_p0553a02║性空等。後句所成益。免逼迫等。以不必具。故合為一。○三別開義類。然上三事中。願所依事．雖有多類。不
B03n0002_p0553a03║出善惡依正內外。隨義準之。二願所為境。其一一願．盡該法界一切有情。不同權小。談有藏無故。又願即
B03n0002_p0553a04║行。成迴向故。一一皆成所行清淨善業行故。如云知家性空。則菩薩之心．必詣空矣。三願所為境成利益
B03n0002_p0553a05║中。由願於他成種種德。自獲如前所說功德。然有二義。一通。二別。通則隨一一願．成上諸德。斯為正意。二
B03n0002_p0553a06║別顯者。如願於他得堅固身．心無所屈。則自必成十種三業離過成德之德也。二願於他具足成滿一切
B03n0002_p0553a07║善法。則自成就堪傳法器。三願於他深入經藏智慧如海。則自成眾慧。四願於他具諸方便得最勝法。則
B03n0002_p0553a08║自成就具道因緣。五願於他語業滿足巧能演說。則自成就十善巧德。六願於他得善意欲洗除惑垢。則
B03n0002_p0553a09║自成七覺三空。七願於他所作皆辦具諸佛法。則自成滿菩薩行德。八願於他捨眾聚法成一切智。則自
B03n0002_p0553a10║成就如來十種智力。九願於他皆如普賢端正嚴好。則自成就十王敬護。十願於他統理大眾一切無礙。
B03n0002_p0553a11║則自成饒益為依救德。十一願他得第一位入不動法。則自成就超勝第一德。以斯十一．配上答中總別
B03n0002_p0553a12║十一段。文並可知。通別交絡。應成四句。謂一切願成一德。一切願成一切德等。以因願一多相即。故成德
B03n0002_p0553a13║亦一多鎔融。（不同權小等者。小乘謂唯佛一人有大覺性。權即五性。談其有者。藏其無者在有佛性中故。又云。通別類異。通即皆有。別則有有佛性。有無佛性。）○四對辨成例。謂
B03n0002_p0553a14║若以初後二事相對辨例。略有十例。一會事同理例。如菩薩在家．事也。性空．理也。二處染翻染例。如若得
B03n0002_p0553a15║五欲．染也。拔除欲箭．翻染也。三相似類同例。如若有施．令一切能捨等。四世同出世例。如上升樓閣．願升
B03n0002_p0553a16║正法樓等。五以因同果例。如正出家時．願同佛出家等。六捨偽歸真例。如著瓔珞．願到真實處等。七以人
B03n0002_p0554a01║同法例。如見病人．願離乖諍等。八以境成行例。如見湧泉．願善根無盡等。九以妄歸真例。如見婆羅門．願
B03n0002_p0554a02║離惡等。十以近同遠例。如受和尚教．願到無依處等。○五正釋經文。長分為十。初有十一願。明在家時願。
B03n0002_p0554a03║二有十五願。出家受戒時願。三有七願。就坐禪觀時願。四有六願。明將行披挂時願。五有七願。澡漱盥洗
B03n0002_p0554a04║時願。六有五十五願。明乞食道行時願。七有二十二願。明到城乞食時願。八有五願。明還歸洗浴時願。九
B03n0002_p0554a05║有十願。明習誦旋禮時願。十有三願明寤寐安息時願。今初在家有十一願。
B03n0002_p0554a06║佛子。
B03n0002_p0554a07║菩薩在家當願眾生知家性空免其逼迫孝事父母當願眾生善事於佛護養一切
B03n0002_p0554a08║妻子集會當願眾生怨親平等永離貪著若得五欲當願眾生拔除欲箭究竟安隱
B03n0002_p0554a09║伎樂聚會當願眾生以法自娛了伎非實若在宮室當願眾生入於聖地永除穢欲
B03n0002_p0554a10║著瓔珞時當願眾生捨諸偽飾到真實處上升樓閣當願眾生升正法樓徹見一切
B03n0002_p0554a11║若有所施當願眾生一切能捨心無愛著眾會聚集當願眾生捨眾聚法成一切智
B03n0002_p0554a12║若在厄難當願眾生隨意自在所行無礙（【校】怨親．纂要原作冤親。）
B03n0002_p0554a13║【疏】初一總舉在家。以家是貪愛繫縛所故。若了性空。則雖處居家．家不能迫。次一在家行孝願。以是至德
B03n0002_p0554a14║行本。故首而明之。大集經云。世若無佛。善事父母。事父母者。即是事佛。父母於我為先覺故。今翻令事佛
B03n0002_p0554a15║者。生長法身故。護養一切者。一切眾生皆我子。故護之。一切男女皆我父母。故養之。生生無不從之受身。
B03n0002_p0554a16║故平等敬之。法身佛故。（【鈔】以是至德等者。即外典意。故孝經夫子語曾子曰。先王有至德要道。民用和睦。上下無怨。汝知之乎。注云。至德者。孝悌也。要道者。禮樂也。故上至天子。下至庶人。
B03n0002_p0555a01║皆當行孝。無始終也。言行本者。俗典以孝為百行之本。下引佛教證。菩薩戒亦云。孝養師僧父母。孝名為戒。亦名制止。）次四受家室等願。然五欲射心。猶如箭中。王
B03n0002_p0555a02║侯有宮。餘皆名室。次五在家所作事業等願。在頸曰瓔。在身曰珞。珞以持衣。瓔以繫冠。一切悉捨。亦捨心
B03n0002_p0555a03║也。了聚無性。成佛智也。
B03n0002_p0555a04║○第二出家受戒時。有十五願。
B03n0002_p0555a05║捨居家時當願眾生出家無礙心得解脫入僧伽藍當願眾生演說種種無乖諍法
B03n0002_p0555a06║詣大小師當願眾生巧事師長習行善法求請出家當願眾生得不退法心無障礙
B03n0002_p0555a07║脫去俗服當願眾生勤修善根捨諸罪軛剃除鬚髮當願眾生永離煩惱究竟寂滅
B03n0002_p0555a08║著袈裟衣當願眾生心無所染具大仙道正出家時當願眾生同佛出家救護一切
B03n0002_p0555a09║自歸於佛當願眾生紹隆佛種發無上意自歸於法當願眾生深入經藏智慧如海
B03n0002_p0555a10║自歸於僧當願眾生統理大眾一切無礙受學戒時當願眾生善學於戒不作眾惡
B03n0002_p0555a11║受闍黎教當願眾生具足威儀所行真實受和尚教當願眾生入無生智到無依處
B03n0002_p0555a12║受具足戒當願眾生具諸方便得最勝法
B03n0002_p0555a13║【疏】初一正捨俗家。次三出家方便。僧伽藍者。此云眾園。眾有六和法。則事理一味。故無諍也。大師謂佛。眾
B03n0002_p0555a14║所宗故。小謂和尚。親所教故。若約末世。三師為大。七證為小。靡不有初。鮮克有終。故希不退。次四正落髮
B03n0002_p0555a15║出家。袈裟者。不正色衣也。亦云染色。表心染於法。要無所染。方曰染也。然二乘之染．亦非真染。必心染大
B03n0002_p0555a16║乘。故云具大仙道。為於正法除其結使。方為究竟寂滅。落髮披衣之後．為正出家。（【鈔】然二乘等者。即涅槃第二。南經哀歎品。佛訶
B03n0002_p0556a01║三修比丘云。汝諸比丘勿以下心而生知足。汝等今者。雖得出家。於此大乘不生貪慕。汝諸比丘。身雖得服袈裟染衣。心猶未染大乘淨法。汝諸比丘。雖行乞食。經歷多處。初未曾求大乘法食。汝諸比丘。雖除鬚
B03n0002_p0556a02║髮。未為正法。除諸結使。汝諸比丘。今當真實教敕汝等。我今現在。大眾和合。如來法性。真實不倒。是故汝等。應當精進。攝心勇猛。摧諸結使。釋曰。此以小乘方大。尚未能除所知無明。染法空法。常住妙法。故云爾
B03n0002_p0556a03║也。）餘七受學戒時。初三自歸。佛在之日則五受之一。佛滅之後受五八戒必依三歸。歸要三者。翻彼外道
B03n0002_p0556a04║邪師邪教及邪眾故。猶如良醫良藥及看病人煩惱病愈故。為與眾生為緣念故。三寶之義至下當釋。受
B03n0002_p0556a05║學戒者。即十戒也。亦通五戒。優婆塞戒經云。欲受菩薩戒。先應徧受五戒。十戒。二百五十戒。若尼則六事。
B03n0002_p0556a06║及五百戒。受謂受戒。學即隨戒。願中即止作二持。闍黎者。此云正行。軌範教授。故云具足威儀。和尚此云
B03n0002_p0556a07║親教。亦云力生。道力自彼生故。故翻云。入無生智。依之得戒故翻無依。具足戒言義含二種。一則大比丘
B03n0002_p0556a08║戒。二則菩薩戒。亦制意地。方為具足。（則五受之一者。一善來。二上法。三三歸。四八敬。五羯磨。多釋不同。多依此五。歸要三者。前歸敬序中已廣說竟。言至下當釋者。即明法品。
B03n0002_p0556a09║前是鈔廣。故此指下。和尚等者。此是昔時梵語。即龜茲已來梵言。正云鄔波陀耶。此云親教。具足戒等者。依比丘戒則五八十皆為方便。五眾之最為最勝法。若菩薩戒為具足。則比丘戒亦為方便。超三乘上。為
B03n0002_p0556a10║最勝法。願所成者明是佛果。）
B03n0002_p0556a11║○第三七願。明就坐禪觀時願。
B03n0002_p0556a12║若入堂宇當願眾生升無上堂安住不動若敷牀座當願眾生開敷善法見真實相
B03n0002_p0556a13║正身端坐當願眾生坐菩提座心無所著結跏趺坐當願眾生善根堅固得不動地
B03n0002_p0556a14║修行於定當願眾生以定伏心究竟無餘若修於觀當願眾生見如實理永無乖諍
B03n0002_p0556a15║捨跏趺坐當願眾生觀諸行法悉歸散滅
B03n0002_p0556a16║【疏】初四為修方便。次二正修止觀。後一修行事訖。
B03n0002_p0557a01║○第四明將行披挂時六願。
B03n0002_p0557a02║下足住時當願眾生心得解脫安住不動若舉於足當願眾生出生死海具眾善法
B03n0002_p0557a03║著下裙時當願眾生服諸善根具足慚愧整衣束帶當願眾生檢束善根不令散失
B03n0002_p0557a04║若著上衣當願眾生獲勝善根至法彼岸著僧伽棃當願眾生入第一位得不動法
B03n0002_p0557a05║【疏】下衣蓋醜。故願得慚愧。上衣即衫襖之輩。前已辨袈裟。故此直云僧伽黎。僧伽黎者。義云和合。新者二
B03n0002_p0557a06║重。故者四重。要以重成。故云和合。即是三衣中第一衣故。
B03n0002_p0557a07║○第五澡漱盥洗時有七願。
B03n0002_p0557a08║手執楊枝當願眾生皆得妙法究竟清淨嚼楊枝時當願眾生其心調淨噬諸煩惱
B03n0002_p0557a09║大小便時當願眾生棄貪瞋癡蠲除罪法事訖就水當願眾生出世法中速疾而往
B03n0002_p0557a10║洗滌形穢當願眾生清淨調柔畢竟無垢以水盥掌當願眾生得清淨手受持佛法
B03n0002_p0557a11║以水洗面當願眾生得淨法門永無垢染
B03n0002_p0557a12║【疏】楊枝五利。是曰妙法。去穢為淨。西域皆朝中嚼楊枝。淨穢不相雜。此為常規。凡欲習誦。別須用之。盥者。
B03n0002_p0557a13║澡也。（【鈔】楊枝五利者。一明目。二除痰。三除口氣。四辨味。五消食。新經有十義。朝中嚼楊枝。淨穢不相雜。此兩句語全是無行禪師於西域寄歸之書。南海寄歸傳亦廣說之。）
B03n0002_p0557a14║○第六乞食道行時。總有五十五願。
B03n0002_p0557a15║手執錫杖當願眾生設大施會示如實道執持應器當願眾生成就法器受天人供
B03n0002_p0557a16║發趾向道當願眾生趣佛所行入無依處若在於道當願眾生能行佛道向無餘法
B03n0002_p0558a01║涉路而去當願眾生履淨法界心無障礙見升高路當願眾生永出三界心無怯弱
B03n0002_p0558a02║見趣下路當願眾生其心謙下長佛善根見斜曲路當願眾生捨不正道永除惡見
B03n0002_p0558a03║若見直路當願眾生其心正直無諂無誑見路多塵當願眾生遠離塵坌獲清淨法
B03n0002_p0558a04║見路無塵當願眾生常行大悲其心潤澤若見險道當願眾生住正法界離諸罪難
B03n0002_p0558a05║【疏】更分為三。初十二願。游涉道路。次見眾會下十九願。所覩事境。後見嚴飾下二十四願。所遇人物。今初。
B03n0002_p0558a06║錫者。輕也。明也。執此杖者。輕煩惱故。明佛法故。更有多義。具如經辨。今略明二用。一執為行道之儀。二振
B03n0002_p0558a07║以乞食。故發相似之願。無依之道是真道也。向無餘法真涅槃也。真淨法界心所履也。險道有二。一多賊
B03n0002_p0558a08║鬼毒獸。二狹徑阻絕。初惑業罪苦凡夫之險道也。後自調滯寂二乘之險道也。皆為難處。不斷生死而入
B03n0002_p0558a09║涅槃。正法界也。（初十二願游涉道路竟。）
B03n0002_p0558a10║若見眾會當願眾生說甚深法一切和合
B03n0002_p0558a11║【疏】二覩事境願。初覩眾會。謂眾聚多談無義。故願說深法。眾心易乖。故令和合。
B03n0002_p0558a12║若見大柱當願眾生離我諍心無有忿恨
B03n0002_p0558a13║【疏】二大柱者。舊經云大樹。梵云薩擔婆。（去聲輕呼。）此云樹也。薩擔婆。（入聲重呼。）此云柱也。由茲二物呼聲
B03n0002_p0558a14║相濫。古今譯殊。柱有荷重之能。一舍由之而立。翻此。願離我能之諍。忿恨何由而生。
B03n0002_p0558a15║若見叢林當願眾生諸天及人所應敬禮
B03n0002_p0558a16║【疏】三德猶叢林。森聳可敬。
B03n0002_p0559a01║若見高山當願眾生善根超出無能至頂見棘刺樹當願眾生疾得翦除三毒之刺
B03n0002_p0559a02║見樹葉茂當願眾生以定解脫而為蔭映若見華開當願眾生神通等法如華開敷
B03n0002_p0559a03║若見樹華當願眾生眾相如華具三十二若見果實當願眾生獲最勝法證菩提道
B03n0002_p0559a04║若見大河當願眾生得預法流入佛智海若見陂澤當願眾生疾悟諸佛一味之法
B03n0002_p0559a05║【疏】十一陂澤者。畜水曰陂。不集諸流。故願一味。
B03n0002_p0559a06║若見池沼當願眾生語業滿足巧能演說
B03n0002_p0559a07║【疏】十二。說文曰。穿地通水曰池。沼即池也。取其盈滿。引法流故。亦可巧思穿鑿。能有說故。
B03n0002_p0559a08║若見汲井當願眾生具足辯才演一切法
B03n0002_p0559a09║【疏】十三汲者。取也。辯才演法。猶綆汲水。
B03n0002_p0559a10║若見涌泉當願眾生方便增長善根無盡若見橋道當願眾生廣度一切猶如橋梁
B03n0002_p0559a11║若見流水當願眾生得善意欲洗除惑垢見修園圃當願眾生五欲圃中耘除愛草
B03n0002_p0559a12║見無憂林當願眾生永離貪愛不生憂怖若見園苑當願眾生勤修諸行趣佛菩提
B03n0002_p0559a13║【疏】無憂林者。處之忘憂故。（十九願所覩事境竟。）
B03n0002_p0559a14║見嚴飾人當願眾生三十二相以為嚴好
B03n0002_p0559a15║【疏】三見嚴飾下。二十四願。所遇人物。
B03n0002_p0559a16║見無嚴飾當願眾生捨諸飾好具頭陀行見樂著人當願眾生以法自娛歡愛不捨
B03n0002_p0560a01║見無樂著當願眾生有為事中心無所樂見歡樂人當願眾生常得安樂樂供養佛
B03n0002_p0560a02║見苦惱人當願眾生獲根本智滅除眾苦
B03n0002_p0560a03║【疏】六云獲根本智滅眾苦者。若得見道無分別根本智。則斷惡道業無明故。三塗若滅。則三苦八苦亦皆
B03n0002_p0560a04║隨滅。死及取蘊．直至金剛後根本智．則能永斷。（【鈔】三苦八苦等者。由三塗苦滅．故生老病苦亦滅。由斷此惑．不造十惡業．故無怨憎會苦。由斷分別欲貪．故無求不
B03n0002_p0560a05║得苦．及愛別離苦。從此唯有死及取蘊。至金剛無間道根本智．斷彼二苦。雖有漏善法．此時猶在．行苦所隨。由彼勝智．照同法性。於解脫道．不待擇滅。任運棄捨。功歸無間。上約法相說。取正體無分別智．名為根
B03n0002_p0560a06║本。以望加行得名。雖通諸位。而見道金剛．二處最顯。故略舉之。又有約法性。以本覺為根本智．以與始覺為根本故。此唯約解脫道證理時．與根本冥合．乃名獲得本覺根本。從此永無死及取蘊。雖斷惑證理．立
B03n0002_p0560a07║二道名。然同一剎那。獲智亦爾。是故無間道斷見修二障種時．即是解脫道時斷也。）
B03n0002_p0560a08║見無病人當願眾生入真實慧永無病惱
B03n0002_p0560a09║【疏】七願入真實慧。永無病惱者。此有二種。一約入真見道之慧。斷身病之苦惱．及煩惱病。謂一切惡趣諸
B03n0002_p0560a10║煩惱品．所有粗重．是分別起。亦為身病遠因。至歡喜地真見道中．一剎那斷。頓證三界四諦真如。身病及
B03n0002_p0560a11║惑．永不復有。二約金剛心慧。頓斷一切諸煩惱病．及習氣隨眠。證極圓滿真實勝義。諸惑永亡。依上解者。
B03n0002_p0560a12║真實慧者。即根本智。但約所滅惑苦不同耳。（【鈔】一約入真見道者。亦有二義。例同斷苦。斷身病之苦．牒前所斷。及煩惱病．是此所斷。謂一切下。出所斷體。粗重．即是種
B03n0002_p0560a13║子。分別揀於俱生。亦為身病遠因者。非近因故。如房色過度．是身病近因。由貪故爾．即為遠因。一剎那斷者。至初地中廣釋。頓證三界四諦真如．至十迴向中釋。二約金剛心等者．即俱生也。此上所轉捨。依上解
B03n0002_p0560a14║下。結成前二也。）
B03n0002_p0560a15║見疾病人當願眾生知身空寂離乖諍法
B03n0002_p0560a16║【疏】八四大乖違成病。知空．則永無所乖。
B03n0002_p0561a01║見端正人當願眾生於佛菩薩常生淨信見醜陋人當願眾生於不善事不生樂著
B03n0002_p0561a02║見報恩人當願眾生於佛菩薩能知恩德見背恩人當願眾生於有惡人不加其報
B03n0002_p0561a03║【疏】於佛菩薩能知恩德者。諸佛菩薩．始自發心。普緣眾生。難行苦行。不顧自身。垂形六道。隨逐眾生。見其
B03n0002_p0561a04║造惡．如割支體。迄成正覺．隱其勝德。以貧所樂法．誘攝拯救。見其憍恣．示迹涅槃。留餘福教．以濟危苦。故
B03n0002_p0561a05║自頂至足。從生至死。皆佛之蔭。斯之恩德。何可報耶。得人小恩。常懷大報。不知恩者。多遭橫死。故經云。假
B03n0002_p0561a06║使頂戴經塵劫。身為牀座徧三千。若不傳法利眾生。畢竟無能報恩者。故為自利利人。如說修行。為報佛
B03n0002_p0561a07║恩耳。（【鈔】諸佛菩薩下。文中有三。初列十恩。一發心普被恩。二難行苦行恩。猶如慈母。嚥苦吐甘。捨頭目髓腦。國城妻子。剜身千燈。投形餓虎。香城粉骨。雪嶺亡軀。如是等事．皆為眾生。三不顧自身者。一向為
B03n0002_p0561a08║他恩。曾無一念。自為於己。猶如慈母。但令子樂。自殺不辭。經云。菩薩所修功德行。不為自己及他人。但以最上智慧心。利益眾生故迴向。四垂形六道恩。謂已證滅道。應受無為寂滅之樂。而垂形六道。徧入三塗。
B03n0002_p0561a09║長劫救物。入於地獄。以身救贖一切眾生。五隨逐眾生恩。上辨橫徧六道。今約長劫不捨。如子見父．視父而已。無出離心。如來隨之。如犢逐母。備將萬行。隨逐救攝。如須彌音徧淨天王。得隨諸眾生永流轉生死
B03n0002_p0561a10║海解脫門。六見其造惡。如割支體。即大悲深重恩。故善財童子謂無憂德神云。聖者。譬如有人。唯有一子。愛念情至。忽見被人。割截支體。其心痛切。不能自安。菩薩摩訶薩亦復如是。見諸眾生。造煩惱業。墮三惡
B03n0002_p0561a11║趣。受種種苦。心大憂惱。若見眾生．起身語意三種善業。生人天趣。受身心樂。菩薩爾時生大歡喜。今略舉悲深。喜亦深故。七迄成正覺隱其勝德者。即隱勝彰劣恩。十蓮華藏塵數相。海滴難稱無盡之德。並隱不
B03n0002_p0561a12║彰。但云百劫修成三十二相。三十四心．斷見修惑。五分法身。覺樹初圓。如老比丘。同五羅漢。故法華中脫珍御服。著弊垢衣。執除糞器。往到子所。八以貧所樂法．誘攝拯救。即隱實施權恩。圓頓一乘．隱而不說。乃
B03n0002_p0561a13║以三乘人天小法．教化眾生。此上二句。即淨名經第三香積品中。彼諸菩薩問維摩詰。今世尊釋迦牟尼。以何說法。維摩詰言。此土眾生。剛強難化。故佛為說剛強之語．以調伏之。言是地獄。是畜生。是餓鬼。是諸
B03n0002_p0561a14║難處。是愚人行。是身邪行。是身邪行報等。乃云。如是剛強難化眾生．故以一切苦切之言．乃可入律。彼諸菩薩．聞說是已。皆曰。未曾有也。如世尊釋迦牟尼佛。隱其無量自在之力。乃以貧所樂法．度脫眾生。斯諸
B03n0002_p0561a15║菩薩．亦能勞謙。以無量大悲．生是佛土。九見其憍恣．示迹涅槃者。示滅生善恩。故法華經云。若佛久住於世。薄福之人．不種善根。貧窮下賤．貪著五欲。入於憶想妄見網中。若見如來常住不滅。便起憍恣。而懷厭
B03n0002_p0561a16║怠。不能生難遭之想．恭敬之心。是故如來以方便說。比丘當知。諸佛出世．難可值遇。乃至云。斯眾生等．聞如是語。必當生於難遭之想。心懷戀慕。渴仰於佛。便種善根。四十七經有涅槃佛事。與此大同。十留餘福
B03n0002_p0562a01║教．以濟危苦者。即悲念無盡恩。謂世尊同人中壽。應壽百年。留二十年福。以庇末法弟子。大集月藏分第十卷云。悲愍眾生故。捨壽第三分。令我法海滿。洗浴諸天人。假使毀禁戒。悉住不退地。若有撾打彼。即為
B03n0002_p0562a02║打我身。若有罵辱者。則為毀辱我。又云。留白毫之福以覆弟子。言留教者。即三藏八藏．廣益眾生。依之修行．皆得成佛。形像塔廟．乃至舍利．一興供養．千返生天等。故自頂至足下。結成恩重。得人下。引經證成。共
B03n0002_p0562a03║引三經。初即涅槃第二十八。二不知恩者。即此經四十八隨好品。故經云下。三引他經。先一偈。具足經文。唯自利下。取意引彼。亦一偈云。唯有傳持正法藏。宣揚教理施羣生。修習一念契真如。即是真報如來者。
B03n0002_p0562a04║會意可知。）
B03n0002_p0562a05║若見沙門當願眾生調柔寂靜畢竟第一
B03n0002_p0562a06║【疏】沙門．此云止息。畢竟止息。唯大涅槃。
B03n0002_p0562a07║見婆羅門當願眾生永持梵行離一切惡見苦行人當願眾生依於苦行至究竟處
B03n0002_p0562a08║見操行人當願眾生堅持志行不捨佛道見著甲冑當願眾生常服善鎧趣無師法
B03n0002_p0562a09║【疏】世之甲冑．隨於師旅。進忍甲冑．趣於無師。
B03n0002_p0562a10║見無鎧仗當願眾生永離一切不善之業見論議人當願眾生於諸異論悉能摧伏
B03n0002_p0562a11║見正命人當願眾生得清淨命不矯威儀
B03n0002_p0562a12║【疏】能離五邪。方為正命。謂一詐現奇特。二自說功德。三占相吉凶。四高聲現威。令他敬畏。五為他說法。行
B03n0002_p0562a13║此五事．若為利養．皆邪命也。第三句。通願離五。第四句。但離初一。
B03n0002_p0562a14║若見於王當願眾生得為法王恆轉正法若見王子當願眾生從法化生而為佛子
B03n0002_p0562a15║若見長者當願眾生善能明斷不行惡法若見大臣當願眾生恆守正念習行眾善
B03n0002_p0562a16║【疏】明斷．方稱長者。守王正法．始曰大臣。（二十四願所遇人物竟。）
B03n0002_p0563a01║若見城郭當願眾生得堅固身心無所屈若見王都當願眾生功德共聚心恆喜樂
B03n0002_p0563a02║見處林藪當願眾生應為天人之所歎仰
B03n0002_p0563a03║【疏】第七若見城郭下。二十二願。到城乞食時願。初三總處。王都．則賢達輻輳。林藪．則眾德攸歸。
B03n0002_p0563a04║入里乞食當願眾生入深法界心無障礙到人門戶當願眾生入於一切佛法之門
B03n0002_p0563a05║入其家已當願眾生得入佛乘三世平等
B03n0002_p0563a06║【疏】次三入家。未入．則諸家差別。入已．唯一無多。如入佛乘．無二三也。
B03n0002_p0563a07║見不捨人當願眾生常不捨離勝功德法見能捨人當願眾生永得捨離三惡道苦
B03n0002_p0563a08║若見空鉢當願眾生其心清淨空無煩惱若見滿鉢當願眾生具足成滿一切善法
B03n0002_p0563a09║若得恭敬當願眾生恭敬修行一切佛法不得恭敬當願眾生不行一切不善之法
B03n0002_p0563a10║見慚恥人當願眾生具慚恥行藏護諸根見無慚恥當願眾生捨離無慚住大慈道
B03n0002_p0563a11║【疏】次八乞食得不。藏護諸根者。瑜伽名善守根門。淨名云。所見色與盲等。乃至云。知諸法如幻相是也。（【鈔】瑜
B03n0002_p0563a12║伽名善守根門者。即第二十三論云。云何根律儀。謂如有一能善安住。密護根門。防守正念。乃至廣說。云何名為密護根門。謂防守正念。常委正念。乃至防護意根。及正修行意根律儀等。淨名云。所見色等者。即
B03n0002_p0563a13║迦葉章。令迦葉以空聚想。入於聚落。所見色與盲等。所聞聲與響等。所嗅香與風等。所食味不分別。受諸觸如智證。知諸法如幻相。無自性。無他性。本自不然。今則無滅等。是故藏護諸根。則不犯塵境。成六自在
B03n0002_p0563a14║王。豈為六賊所劫奪耶。）
B03n0002_p0563a15║若得美食當願眾生滿足其願心無羨欲得不美食當願眾生莫不獲得諸三昧味
B03n0002_p0563a16║得柔軟食當願眾生大悲所熏心意柔軟得粗澀食當願眾生心無染著絕世貪愛
B03n0002_p0564a01║若飯食時當願眾生禪悅為食法喜充滿若受昧時當願眾生得佛上昧甘露滿足
B03n0002_p0564a02║飯食已訖當願眾生所作皆辦具諸佛法
B03n0002_p0564a03║【疏】次七得食正食。
B03n0002_p0564a04║若說法時當願眾生得無盡辯廣宣法要
B03n0002_p0564a05║【疏】後一食訖說法。亦為報施主之恩也。
B03n0002_p0564a06║從舍出時當願眾生深入佛智永出三界若入水時當願眾生入一切智知三世等
B03n0002_p0564a07║洗浴身體當願眾生身心無垢內外光潔盛暑炎毒當願眾生捨離眾惱一切皆盡
B03n0002_p0564a08║暑退涼初當願眾生證無上法究竟清涼
B03n0002_p0564a09║【疏】第八從舍出下。還歸洗浴．時節炎涼五願。可知。
B03n0002_p0564a10║諷誦經時當願眾生順佛所說總持不忘若得見佛當願眾生得無礙眼見一切佛
B03n0002_p0564a11║諦觀佛時當願眾生皆如普賢端正嚴好見佛塔時當願眾生尊重如塔受天人供
B03n0002_p0564a12║敬心觀塔當願眾生諸天及人所共瞻仰頂禮於塔當願眾生一切天人無能見頂
B03n0002_p0564a13║右繞於塔當願眾生所行無逆成一切智繞塔三帀當願眾生勤求佛道心無懈歇
B03n0002_p0564a14║讚佛功德當願眾生眾德悉具稱歎無盡讚佛相好當願眾生成就佛身證無相法
B03n0002_p0564a15║【疏】第九諷誦下。習誦旋禮時有十願。右者。順義。故普耀經第二亦云。菩薩降神趣右脇者。所行無逆故。佛
B03n0002_p0564a16║功德者。謂如來十力等。
B03n0002_p0565a01║若洗足時當願眾生具神足力所行無礙以時寢息當願眾生身得安隱心無動亂
B03n0002_p0565a02║睡眠始寤當願眾生一切智覺周顧十方
B03n0002_p0565a03║【疏】第十若洗足下。寤寐安息時三願．一切智覺者。非唯三世齊明。抑亦十方洞曉。一日始終既爾。餘時類
B03n0002_p0565a04║然。
B03n0002_p0565a05║佛子。若諸菩薩如是用心。則獲一切勝妙功德。一切世間諸天魔梵沙門婆羅門乾闥婆阿修羅等。及以一
B03n0002_p0565a06║切聲聞緣覺。所不能動。
B03n0002_p0565a07║【疏】第三佛子若諸菩薩下。結歎因所成益。若能如上。為善用心。若此用心。則內德齊圓。外不能動。心游大
B03n0002_p0565a08║智。故人天不能動。心冠大悲。故二乘不能動。不動有二。一修行時．此等不能惑亂故。二不希彼故。
B03n0002_p0565a09║【論】已上以世間有此一百四十種事法。頓翻為一百四十種大願。用成十信內修行之心。雖是有為之心。
B03n0002_p0565a10║能成十住已後五位之內理智大悲之海。已後入位萬行之海。皆由此一百四十大願勝上緣力之所能
B03n0002_p0565a11║成故。若初發心菩薩．無此之願。所修解脫．皆成聲聞獨覺之行。設是菩薩．但生淨土。無成佛緣。為此教中
B03n0002_p0565a12║發心菩薩．畢竟達此有為．成其理智如也。（淨行品竟。）
B03n0002_p0565a13║大方廣佛華嚴經疏論纂要卷第二十六