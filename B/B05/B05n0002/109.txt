B05n0002_p2551a09║
B05n0002_p2551a10║
B05n0002_p2551a11║大方廣佛華嚴經疏論纂要卷第一百之九
B05n0002_p2551a12║五臺山清涼國師澄觀疏鈔　太原方山長者李通玄論　閩鼓山私淑比丘道霈纂要
B05n0002_p2551a13║入法界品第三十九（之十二）
B05n0002_p2551a14║○第五寂靜音海夜神。寄難勝地。文中具六。第一依教趣求。（【鈔】寄難勝地者。謂真俗兩智。行相互違。合令相應。極難勝故。）
B05n0002_p2551a15║爾時善財童子。於普救眾生妙德夜神所。聞菩薩普現一切世間調伏眾生解脫門。了知信解。自在安住。而
B05n0002_p2551a16║往寂靜音海夜神所。
B05n0002_p2552a01║○第二見敬咨問。
B05n0002_p2552a02║頂禮其足。繞無數帀。於前合掌。而作是言。聖者。我已先發阿耨多羅三藐三菩提心。我欲依善知識。學菩薩
B05n0002_p2552a03║行。入菩薩行。修菩薩行。住菩薩行。唯願慈哀。為我宣說。菩薩云何學菩薩行。云何修菩薩道。
B05n0002_p2552a04║○第三稱讚授法。於中先讚。後善男子我得下。正授法界。於中二。先畧標名體。
B05n0002_p2552a05║時彼夜神告善財言。善哉善哉。善男子。汝能依善知識求菩薩行。善男子。我得菩薩念念出生廣大喜莊嚴
B05n0002_p2552a06║解脫門。
B05n0002_p2552a07║【疏】準下有二意。一化生遂志故生喜。即福德莊嚴。二觀佛菩薩勝用故歡喜。即智慧莊嚴。觀化既無間斷。
B05n0002_p2552a08║故喜亦念念出生。
B05n0002_p2552a09║○後廣顯其相。於中三。初顯解脫業用。次明解脫所因。後彰發心久近。各有問答。今初先問。
B05n0002_p2552a10║善財言。大聖。此解脫門。為何事業。行何境界。起何方便。作何觀察。
B05n0002_p2552a11║【疏】先問有四。一問所起業用。二問所行之境。三問能起方便。成上所起。四問能觀之觀。成上所行。
B05n0002_p2552a12║○後答中。即分為四。初答起何方便。以悲智雙運等心為能起之方便。二發是心已下。答為何事業。正以
B05n0002_p2552a13║化生為事業故。三復次善男子我常觀察下。答作何觀察。謂觀察菩薩如來。四又善男子此解脫無邊下。
B05n0002_p2552a14║答行何境界。以無邊無盡甚深廣大能所不二為所行境。問中欲顯能所別故。先問所成。後問能成。答中
B05n0002_p2552a15║欲顯能所相成。故隔句相屬。又由能起所。故先辨能。又觀察中。雖有所觀。意在能觀。所行境中。雖是所行。
B05n0002_p2552a16║而義兼能所。故四問全別。是以晉經行何境界。名境界云何。此則兼通分齊之境。非但所觀。今初能起方
B05n0002_p2553a01║便。
B05n0002_p2553a02║夜神言。善男子。我發起清淨平等樂欲心。我發起離一切世間塵垢清淨堅固莊嚴不可壞樂欲心。我發起
B05n0002_p2553a03║攀緣不退轉位永不退轉心。我發起莊嚴功德寶山不動心。我發起無住處心。我發起普現一切眾生前救
B05n0002_p2553a04║護心。我發起見一切佛海無厭足心。我發起求一切菩薩清淨願力心。我發起住大智光明海心。我發起
B05n0002_p2553a05║令一切眾生超過憂惱曠野心。我發起令一切眾生捨離愁憂苦惱心。我發起令一切眾生捨離不可意色
B05n0002_p2553a06║聲香味觸法心。我發起令一切眾生捨離愛別離苦怨憎會苦心。我發起令一切眾生捨離惡緣愚癡等苦
B05n0002_p2553a07║心。我發起與一切險難眾生作依怙心。我發起令一切眾生出生死苦處心。我發起令一切眾生捨離生老
B05n0002_p2553a08║病死等苦心。我發起令一切眾生成就如來無上法樂心。我發起令一切眾生皆受喜樂心。
B05n0002_p2553a09║【疏】於中有二十心。前十起上求大智心。後我發起令一切眾生超過下十心。下化大悲心。
B05n0002_p2553a10║○第二答所作事業。
B05n0002_p2553a11║發是心已。復為說法。令其漸至一切智地。所謂若見眾生樂著所住宮殿屋宅。我為說法。令其了達諸法自
B05n0002_p2553a12║性。離諸執著。若見眾生戀著父母兄弟姊妹。我為說法。令其得預諸佛菩薩清淨眾會。若見眾生戀著妻子。
B05n0002_p2553a13║我為說法。令其捨離生死愛染。起大悲心。於一切眾生平等無二。若見眾生住於王宮采女侍奉。我為說法。
B05n0002_p2553a14║令其得與眾聖集會入如來教。若見眾生染著境界。我為說法。令其得入如來境界。若見眾生多瞋恚者。我
B05n0002_p2553a15║為說法。令住如來忍波羅蜜。若見眾生其心懈怠。我為說法。令得清淨精進波羅蜜。若見眾生其心散亂。我
B05n0002_p2553a16║為說法。令得如來禪波羅蜜。若見眾生入見稠林無明暗障。我為說法。令得出離稠林黑暗。若見眾生無智
B05n0002_p2554a01║慧者。我為說法。令得般若波羅蜜。若見眾生染著三界。我為說法。令出生死。若見眾生志意下劣。我為說法。
B05n0002_p2554a02║令其圓滿佛菩提願。若見眾生住自利行。我為說法。令其發起利益一切諸眾生願。若見眾生志力微弱。我
B05n0002_p2554a03║為說法。令得菩薩力波羅蜜。若見眾生愚癡暗心。我為說法。令得菩薩智波羅蜜。
B05n0002_p2554a04║【疏】於中有標釋結。初標可知。二所謂下。別釋。有三十七門分三。初十五門隨其便宜。以十度化．治其十蔽。
B05n0002_p2554a05║於中初五門．雙明捨戒。以捨一切著。則戒淨故。後十心明餘八度。而般若及願。各有二門。
B05n0002_p2554a06║若見眾生色相不具。我為說法。令得如來清淨色身。若見眾生形容醜陋。我為說法。令得無上清淨法身。若
B05n0002_p2554a07║見眾生色相粗惡。我為說法。令得如來微妙色身。若見眾生情多憂惱。我為說法。令得如來畢竟安樂。若見
B05n0002_p2554a08║眾生貧窮所苦。我為說法。令得菩薩功德寶藏。若見眾生住止園林。我為說法。令彼勤求佛法因緣。若見眾
B05n0002_p2554a09║生行於道路。我為說法。令其趣向一切智道。若見眾生在聚落中。我為說法。令出三界。若見眾生住止人間。
B05n0002_p2554a10║我為說法。令其超越二乘之道住如來地。若見眾生居住城郭。我為說法。令其得住法王城中。若見眾生住
B05n0002_p2554a11║於四隅。我為說法。令得三世平等智慧。若見眾生住於諸方。我為說法。令得智慧見一切法。
B05n0002_p2554a12║【疏】次有十二門。化無功德眾生。令得佛因果功德。見第一義。
B05n0002_p2554a13║若見眾生貪行多者。我為彼說不淨觀門。令其捨離生死愛染。若見眾生瞋行多者。我為彼說大慈觀門。令
B05n0002_p2554a14║其得入勤加修習。若見眾生癡行多者。我為說法。令得明智觀諸法海。若見眾生等分行者。我為說法。令其
B05n0002_p2554a15║得入諸乘願海。若見眾生樂生死樂。我為說法。令其厭離。若見眾生厭生死苦。應為如來所化度者。我為說
B05n0002_p2554a16║法。令能方便示現受生。若見眾生愛著五蘊。我為說法。令其得住無依境界。若見眾生其心下劣。我為顯示
B05n0002_p2555a01║勝莊嚴道．若見眾生心生憍慢．我為其說平等法忍。若見眾生其心諂曲。我為其說菩薩直心。
B05n0002_p2555a02║【疏】後十門。但以對治門。破其惑障。
B05n0002_p2555a03║善男子。我以此等無量法施攝諸眾生。種種方便。教化調伏。令離惡道。受人天樂。脫三界縛。住一切智。我時
B05n0002_p2555a04║便得廣大歡喜法光明海。其心怡暢。安隱適悅。
B05n0002_p2555a05║【疏】三總結化意。見物成益。故大歡喜。此即釋名中初意。
B05n0002_p2555a06║○第三答觀察問。
B05n0002_p2555a07║復次善男子。我常觀察一切菩薩道場眾會。修種種願行。現種種淨身。有種種常光。放種種光明。以種種方
B05n0002_p2555a08║便。入一切智門。入種種三昧。現種種神變。出種種音聲海。具種種莊嚴身。入種種如來門。詣種種國土海。見
B05n0002_p2555a09║種種諸佛海。得種種辯才海。照種種解脫境。得種種智光海。入種種三昧海。遊戲種種諸解脫門。以種種門
B05n0002_p2555a10║趣一切智。種種莊嚴虛空法界。以種種莊嚴雲徧覆虛空。觀察種種道場眾會。集種種世界。入種種佛剎。詣
B05n0002_p2555a11║種種方海。受種種如來命。從種種如來所。與種種菩薩俱。雨種種莊嚴雲。入如來種種方便。觀如來種種法
B05n0002_p2555a12║海。入種種智慧海。坐種種莊嚴座。
B05n0002_p2555a13║【疏】於中二。先觀菩薩境界。
B05n0002_p2555a14║善男子。我觀察此道場眾會。知佛神力無量無邊。生大歡喜。
B05n0002_p2555a15║【疏】後觀佛勝用。於中三。初結前生後。知佛神力下。義當生後故。
B05n0002_p2555a16║善男子。我觀毗盧遮那如來。念念出現不可思議清淨色身。既見是已．生大歡喜。又觀如來於念念中放
B05n0002_p2556a01║大光明充滿法界。既見是已．生大歡喜。又見如來一一毛孔。念念出現無量佛剎微塵數光明海。一一光
B05n0002_p2556a02║明．以無量佛剎微塵數光明而為眷屬。一一周徧一切法界。消滅一切諸眾生苦。既見是已．生大歡喜。又
B05n0002_p2556a03║善男子。我觀如來頂及兩肩。念念出現一切佛剎微塵數寶燄山雲。充滿十方一切法界。既見是已．生大歡
B05n0002_p2556a04║喜。又善男子。我觀如來一一毛孔。於念念中出一切佛剎微塵數香光明雲。充滿十方一切佛剎。既見是
B05n0002_p2556a05║已．生大歡喜。又善男子。我觀如來一一相。念念出一切佛剎微塵數諸相莊嚴如來身雲。徧往十方一切
B05n0002_p2556a06║世界。既見是已．生大歡喜。又善男子。我觀如來一一毛孔。於念念中出不可說佛剎微塵數佛變化雲。示
B05n0002_p2556a07║現如來從初發心修波羅蜜．具莊嚴道入菩薩地。既見是已．生大歡喜。又善男子。我觀如來一一毛孔。念
B05n0002_p2556a08║念出現不可說不可說佛剎微塵數天王身雲。及以天王自在神變。充徧一切十方法界。應以天王身而得
B05n0002_p2556a09║度者。即現其前而為說法。既見是已．生大歡喜。如天王身雲。其龍王。夜叉王。乾闥婆王。阿脩羅王。迦樓羅
B05n0002_p2556a10║王。緊那羅王。摩睺羅伽王。人王。梵王身雲。莫不皆於一一毛孔。如是出現。如是說法。
B05n0002_p2556a11║【疏】次正顯。有其十門。
B05n0002_p2556a12║我見是已。於念念中生大歡喜。生大信樂。量與法界薩婆若等。昔所未得而今始得。昔所未證而今始證。昔
B05n0002_p2556a13║所未入而今始入。昔所未滿而今始滿。昔所未見而今始見。昔所未聞而今始聞。何以故。以能了知法界相
B05n0002_p2556a14║故。知一切法唯一相故。能平等入三世道故。能說一切無邊法故。善男子。我入此菩薩念念出生廣大喜莊
B05n0002_p2556a15║嚴解脫光明海。
B05n0002_p2556a16║【疏】後總結。近結前之十門。亦遠結前觀菩薩境。以所觀境。皆稱性故。於中先標喜成益。後何以下。徵釋所
B05n0002_p2557a01║由。以能觀之大智。稱法界之體相。故所生信等。等一切智
B05n0002_p2557a02║○第四答所行境界問。
B05n0002_p2557a03║又善男子。此解脫無邊。普入一切法界門故。此解脫無盡。等發一切智性心故。此解脫無際。入無際畔一切
B05n0002_p2557a04║眾生心想中故。此解脫甚深。寂靜智慧所知境故。此解脫廣大。周徧一切如來境故。此解脫無壞。菩薩智眼
B05n0002_p2557a05║之所知故。此解脫無底。盡於法界之源底故。此解脫者即是普門。於一事中普見一切諸神變故。此解脫者
B05n0002_p2557a06║終不可取。一切法身等無二故。此解脫者終無有生。以能了知如幻法故。此解脫者猶如影像。一切智願
B05n0002_p2557a07║光所生故。此解脫者猶如變化。化生菩薩諸勝行故。此解脫者猶如大地。為一切眾生所依處故。此解脫者
B05n0002_p2557a08║猶如大水。能以大悲潤一切故。此解脫者猶如大火。乾竭眾生貪愛水故。此解脫者猶如大風。令諸眾生速
B05n0002_p2557a09║疾趣於一切智故。此解脫者猶如大海。種種功德莊嚴一切諸眾生故。此解脫者如須彌山。出一切智法寶
B05n0002_p2557a10║海故。此解脫者如大城郭。一切妙法所莊嚴故。此解脫者猶如虛空。普容三世佛神力故。此解脫者猶如大
B05n0002_p2557a11║雲。普為眾生雨法雨故。此解脫者猶如淨日。能破眾生無知暗故。此解脫者猶如滿月。滿足廣大福德海故。
B05n0002_p2557a12║此解脫者猶如真如。悉能周徧一切處故。此解脫者猶如自影。從自善業所化出故。此解脫者猶如呼響。隨
B05n0002_p2557a13║其所應為說法故。此解脫者猶如影像。隨眾生心而照現故。此解脫者如大樹王。開敷一切神通華故。此解
B05n0002_p2557a14║脫者猶如金剛。從本已來不可壞故。此解脫者如如意珠。出生無量自在力故。此解脫者如離垢藏摩尼寶
B05n0002_p2557a15║王。示現一切三世如來諸神力故。此解脫者如喜幢摩尼寶。能平等出一切諸佛法輪聲故。善男子。我今
B05n0002_p2557a16║為汝說此譬喻。汝應思惟。隨順悟入。
B05n0002_p2558a01║【疏】通二種境。如言入法界門．即所觀境。發一切智性心．即分齊境。餘可準思。文中分三。初十門法說。次猶
B05n0002_p2558a02║如影下二十二門。喻說。以深廣相。難可知故。後我今為汝下一句。總結勸修。（已上初明解脫業用竟。）
B05n0002_p2558a03║○第二明得解脫所因。
B05n0002_p2558a04║爾時善財童子白寂靜音海夜神言。大聖。云何修行。得此解脫。夜神言。善男子。菩薩修行十大法藏。得此解
B05n0002_p2558a05║脫。何等為十。一修布施廣大法藏。隨眾生心悉令滿足。二修淨戒廣大法藏。普入一切佛功德海。三修堪忍
B05n0002_p2558a06║廣大法藏。能徧思惟一切法性。四修精進廣大法藏。趣一切智恒不退轉。五修禪定廣大法藏。能滅一切眾
B05n0002_p2558a07║生熱惱。六修般若廣大法藏。能徧了知一切法海。七修方便廣大法藏。能徧成熟諸眾生海。八修諸願廣大
B05n0002_p2558a08║法藏。徧一切佛剎一切眾生海。盡未來劫修菩薩行。九修諸力廣大法藏。念念現於一切法界海一切佛國
B05n0002_p2558a09║土。成等正覺常不休息。十修淨智廣大法藏。得如來智。徧知三世一切諸法無有障礙。善男子。若諸菩薩安
B05n0002_p2558a10║住如是十大法藏。則能獲得如是解脫。清淨增長。積集堅固。安住圓滿。
B05n0002_p2558a11║【疏】於中先問後答。答即十度為因。可知。（二明解脫所因竟。）
B05n0002_p2558a12║○第三明發心久近。欲顯道根深故。先問後答。答中二。先長行中三。初於餘剎海中發心修行。二然後命
B05n0002_p2558a13║終下。於娑婆界中修行得法。三善男子汝問於我下。結酬其問。今初。
B05n0002_p2558a14║善財童子言。聖者。汝發阿耨多羅三藐三菩提心。其已久如。夜神言。善男子。此華藏莊嚴世界海東。過十世
B05n0002_p2558a15║界海。有世界海名一切淨光寶。此世界海中有世界種。名一切如來願光明音。中有世界名清淨光金莊
B05n0002_p2558a16║嚴。一切香金剛摩尼王為體。形如樓閣。眾妙寶雲．以為其際。住於一切寶瓔珞海。妙宮殿雲而覆其上。淨穢
B05n0002_p2559a01║相雜。此世界中乃往古世。有劫名普光幢。國名普滿妙藏。道場名一切寶藏妙月光明。有佛名不退轉法
B05n0002_p2559a02║界音。於此成阿耨多羅三藐三菩提。我於爾時作菩提樹神。名具足福德燈光明幢。守護道場。我見彼佛成
B05n0002_p2559a03║等正覺。示現神力。發阿耨多羅三藐三菩提心。即於此時獲得三昧。名普照如來功德海。此道場中次有
B05n0002_p2559a04║如來出興於世。名法樹威德山。我時命終。還生此中。為道場主夜神。名殊妙福智光。見彼如來轉正法輪。現
B05n0002_p2559a05║大神通。即得三昧名普照一切離貪境界。次有如來出興於世。名一切法海音聲王。我於彼時身為夜神。因
B05n0002_p2559a06║得見佛承事供養。即獲三昧名生長一切善法地。次有如來出興於世。名寶光明燈幢王。我於彼時身為夜
B05n0002_p2559a07║神。因得見佛承事供養。即獲三昧名普現神通光明雲。次有如來出興於世。名功德須彌光。我於彼時身為
B05n0002_p2559a08║夜神。因得見佛承事供養。即獲三昧名普照諸佛海。次有如來出興於世。名法雲音聲王。我於彼時身為夜
B05n0002_p2559a09║神。因得見佛承事供養。即獲三昧名一切法海燈。次有如來出興於世。名智燈照耀王。我於彼時身為夜神。
B05n0002_p2559a10║因得見佛承事供養。即獲三昧名滅一切眾生苦清淨光明燈。次有如來出興於世。名法勇妙德幢。我於彼
B05n0002_p2559a11║時身為夜神。因得見佛承事供養。即獲三昧名三世如來光明藏。次有如來出興於世。名師子勇猛法智燈。
B05n0002_p2559a12║我於彼時身為夜神。因得見佛承事供養。即獲三昧名一切世間無障礙智慧輪。次有如來出興於世。名智
B05n0002_p2559a13║力山王。我於彼時身為夜神。因得見佛承事供養。即獲三昧名普照三世眾生諸根行。善男子。清淨光金
B05n0002_p2559a14║莊嚴世界普光明幢劫中。有如是等佛剎微塵數如來出興於世。我於彼時。或為天王。或為龍王。或為夜叉
B05n0002_p2559a15║王。或為乾闥婆王。或為阿脩羅王。或為迦樓羅王。或為緊那羅王。或為摩睺羅伽王。或為人王。或為梵王。或
B05n0002_p2559a16║為天身。或為人身。或為男子身。或為女人身。或為童男身。或為童女身。悉以種種諸供養具。供養於彼一切
B05n0002_p2560a01║如來。亦聞其佛所說諸法。從此命終。還即於此世界中生。經佛剎微塵數劫。修菩薩行。
B05n0002_p2560a02║【疏】分二。先於第一剎塵劫修。後於第二剎塵劫修。前中分五。初總顯剎海。二此世界中下。別彰時處。三有
B05n0002_p2560a03║佛名不退下。顯於初佛發心得定。此即正酬發心之問。自此已去。皆顯修行得法。是知先問。亦含問其得
B05n0002_p2560a04║法久近。神名具足等者。亦表五地入俗。福智高勝故。四此道場中次有如來下。畧舉次前九佛。五善男子
B05n0002_p2560a05║清淨光下。結略顯廣。此舉一劫之中剎塵數佛。皆悉供事。二從此命終還即下。於第二剎塵劫修行。界
B05n0002_p2560a06║不異前。故云還即。劫時有異。言歷剎塵。前雖數數命終。今語前劫之末。是知前普光明幢劫．即是大劫。其
B05n0002_p2560a07║中已含有剎塵數小劫。此中但明塵數小劫。略無大劫之名。二文影略。故下結云。於二佛剎微塵數劫中
B05n0002_p2560a08║修菩薩行。是則前段一如來興。義當一劫。若以普光明劫為剎塵之一。此命終之下。結成剎塵之劫。則闕
B05n0002_p2560a09║二字。故晉經言。於彼世界。經二佛剎微塵數劫。方順下文二劫之言。一劫已有剎塵之佛。則佛彌多矣。
B05n0002_p2560a10║○第二於娑婆世界修行得法。
B05n0002_p2560a11║然後命終。生此華藏莊嚴世界海娑婆世界。值迦羅鳩孫馱如來承事供養。得三昧名離一切塵垢光明。次
B05n0002_p2560a12║值拘那含牟尼如來承事供養。得三昧名普現一切諸剎海。次值迦葉如來承事供養。得三昧名演一切眾
B05n0002_p2560a13║生言音海。次值毗盧遮那如來。於此道場成正等覺。念念示現大神通力。我時得見。即獲此念念出生廣
B05n0002_p2560a14║大喜莊嚴解脫。
B05n0002_p2560a15║【疏】於中二。先舉此前三佛。後次值毗盧下。顯遇本師。得今解脫。則前所得。望此皆因。於中二。先名體。
B05n0002_p2560a16║得此解脫已。能入十不可說不可說佛剎微塵數法界安立海。
B05n0002_p2561a01║【疏】後明業用。此中業用。非獨事業。良以前之四問皆業用。故此通包。於中二。初標所入海數。
B05n0002_p2561a02║見彼一切法界安立海一切佛剎所有微塵。一一塵中有十不可說不可說佛剎微塵數佛國土。一一
B05n0002_p2561a03║佛土。皆有毗盧遮那如來坐於道場。於念念中成正等覺現諸神變。所現神變．一一皆徧一切法界海。亦見
B05n0002_p2561a04║自身在彼一切諸如來所。又亦聞其所說妙法。
B05n0002_p2561a05║【疏】後明海中所見。展轉深細。略為四重。一剎海中塵。二塵中之剎。三剎中之佛。
B05n0002_p2561a06║又亦見彼一切諸佛一一毛孔。出變化海。現神通力。於一切法界海。一切世界海。一切世界種一切世界中。
B05n0002_p2561a07║隨眾生心轉正法輪。
B05n0002_p2561a08║【疏】四佛毛變化。於中二。先通力演法。
B05n0002_p2561a09║我得速疾陀羅尼力。受持思惟一切文義。以明了智。普入一切清淨法藏。以自在智。普遊一切甚深法海。以
B05n0002_p2561a10║周徧智。普知三世諸廣大義。以平等智。普達諸佛無差別法。如是悟解一切法門。
B05n0002_p2561a11║【疏】後明夜神悟入。於中有二。一總顯能所悟。
B05n0002_p2561a12║一一法門中．悟解一切修多羅雲。一一修多羅雲中．悟解一切法海。一一法海中．悟解一切法品。一一法品
B05n0002_p2561a13║中．悟解一切法雲。一一法雲中．悟解一切法流。一一法流中．出生一切大喜海。一一大喜海．出生一切地。一
B05n0002_p2561a14║一地．出生一切三昧海。一一三昧海．得一切見佛海。一一見佛海．得一切智光海。
B05n0002_p2561a15║【疏】二明重重微細。於中二。先總顯十重。後一一智光下。別顯智光之用。今初有十重一切。顯無盡法門。十
B05n0002_p2561a16║中前五約所悟。一法門者。如般若一門中。有多契經。二隨一契經。詮多深廣之法。謂含諸度等。三隨一深
B05n0002_p2562a01║法。有多品類。四隨一類中。有多事法。其一一法。含旨如雲。五隨一根本法雲．流出眾多支派．後五約能悟。
B05n0002_p2562a02║可知。（【鈔】三隨一深法有多品類者。如一施度。有九門等。四一一類中有多事法者。如一外施。有多財寶等。五如一施食。有多支派。）
B05n0002_p2562a03║一一智光海。普照三世徧入十方。知無量如來往昔諸行海。知無量如來所有本事海。知無量如來難捨能
B05n0002_p2562a04║施海。知無量如來清淨戒輪海。知無量如來清淨堪忍海。知無量如來廣大精進海。知無量如來甚深禪定
B05n0002_p2562a05║海。知無量如來般若波羅蜜海。知無量如來方便波羅蜜海。知無量如來願波羅蜜海。知無量如來力波羅
B05n0002_p2562a06║蜜海。知無量如來智波羅蜜海。知無量如來往昔超菩薩地。知無量如來往昔住菩薩地。無量劫海現神
B05n0002_p2562a07║通力。知無量如來往昔入菩薩地。知無量如來往昔修菩薩地。知無量如來往昔治菩薩地。知無量如來往
B05n0002_p2562a08║昔觀菩薩地。知無量如來昔為菩薩時．常見諸佛。知無量如來昔為菩薩時。盡見佛海劫海同住。知無量
B05n0002_p2562a09║如來昔為菩薩時。以無量身徧生剎海。知無量如來昔為菩薩時。周徧法界修廣大行。知無量如來昔為菩
B05n0002_p2562a10║薩時。示現種種諸方便門．調伏成熟一切眾生。知無量如來放大光明。普照十方一切剎海。知無量如來
B05n0002_p2562a11║現大神力。普現一切諸眾生前。知無量如來廣大智地。知無量如來轉正法輪。知無量如來示現相海。知無
B05n0002_p2562a12║量如來示現身海。知無量如來廣大力海。彼諸如來從初發心。乃至法滅。我於念念悉得知見。
B05n0002_p2562a13║【疏】二別顯智光之用者。是第十一重。但廣最後一重功用無邊。則類前重重不可盡也。於中初句總該橫
B05n0002_p2562a14║豎。後知無量如來下。別顯橫豎之中所知。於中五。一知如來因地之行。二知往昔超菩薩地下。知佛因地
B05n0002_p2562a15║之位。三知為菩薩時常見下。知因地作用。上三知因。四知無量如來放大光下。知果用。五彼諸如來下。總
B05n0002_p2562a16║知因果。
B05n0002_p2563a01║○第三結酬其問。
B05n0002_p2563a02║善男子。汝問我言。汝發心來其已久如。善男子。我於往昔過二佛剎微塵數劫。如上所說。於清淨光金莊嚴
B05n0002_p2563a03║世界中為菩提樹神。聞不退轉法界音如來說法。發阿耨多羅三藐三菩提心。於二佛剎微塵數劫中修菩
B05n0002_p2563a04║薩行。然後乃生此娑婆世界賢劫之中。從迦羅鳩孫馱佛。至釋迦牟尼佛。及此劫中未來所有一切諸
B05n0002_p2563a05║佛。我皆如是親近供養。如於此世界賢劫之中。供養未來一切諸佛。一切世界一切劫中所有未來一切諸
B05n0002_p2563a06║佛。悉亦如是親近供養。善男子。彼清淨光金莊嚴世界今猶現在。諸佛出現相續不斷。汝當一心修此菩
B05n0002_p2563a07║薩大勇猛門。
B05n0002_p2563a08║【疏】於中三。初結此前。次及此劫中下。類顯未來。及於餘界。後善男子下。結勸修學。
B05n0002_p2563a09║○第二偈頌。
B05n0002_p2563a10║爾時寂靜音海王夜神。欲重宣此解脫義。為善財童子而說頌言。
B05n0002_p2563a11║善財聽我說清淨解脫門聞已生歡喜勤修令究竟我昔於劫海生大信樂心
B05n0002_p2563a12║清淨如虛空常觀一切智我於三世佛皆生信樂心并及其眾會悉願常親近
B05n0002_p2563a13║我昔曾見佛為眾生供養得聞清淨法其心大歡喜常尊重父母恭敬而供養
B05n0002_p2563a14║如是無休懈入此解脫門老病貧窮人諸根不具足一切皆愍濟令其得安隱
B05n0002_p2563a15║水火及王賊海中諸恐怖我昔修諸行為救彼眾生煩惱恒熾然業障所纏覆
B05n0002_p2563a16║墮於諸險道我救彼眾生一切諸惡趣無量楚毒苦生老病死等我當悉除滅
B05n0002_p2564a01║願盡未來劫普為諸羣生滅除生死苦得佛究竟樂
B05n0002_p2564a02║【疏】有十偈分三。初一誡聽勸修。次八正明昔行。於中前四智行上供。後四悲心下救。後一結行分齊。
B05n0002_p2564a03║○第四謙己推勝。
B05n0002_p2564a04║善男子。我唯知此念念出生廣大喜莊嚴解脫。如諸菩薩摩訶薩。深入一切法界海。悉知一切諸劫數．普見
B05n0002_p2564a05║一切剎成壞。而我云何能知能說彼功德行。
B05n0002_p2564a06║○第五指示後友。
B05n0002_p2564a07║善男子。此菩提場如來會中。有主夜神。名守護一切城增長威力。汝詣彼問。菩薩云何學菩薩行。修菩薩道。
B05n0002_p2564a08║【疏】般若為得佛之所。特言菩提場。般若若現。則善守心城。及一切智城。萬行由生。為增威力。
B05n0002_p2564a09║○第六戀德禮辭。
B05n0002_p2564a10║爾時善財童子。一心觀察寂靜音海主夜神身。而說頌言。
B05n0002_p2564a11║我因善友教來詣天神所見神處寶座身量無有邊非是著色相計有於諸法
B05n0002_p2564a12║劣智淺識人能知尊境界世間天及人無量劫觀察亦不能測度色相無邊故
B05n0002_p2564a13║遠離於五蘊亦不住於處永斷世間疑顯現自在力不取內外法無動無所礙
B05n0002_p2564a14║清淨智慧眼見佛神通力身為正法藏心是無礙智既得智光照復照諸羣生
B05n0002_p2564a15║心集無邊業莊嚴諸世間了世皆是心現身等眾生知世悉如夢一切佛如影
B05n0002_p2564a16║諸法皆如響令眾無所著為三世眾生念念示現身而心無所住十方徧說法
B05n0002_p2565a01║無邊諸剎海佛海眾生海悉在一塵中此尊解脫力
B05n0002_p2565a02║時善財童子說此偈已。頂禮其足。繞無量帀。殷勤瞻仰。辭退而去。
B05n0002_p2565a03║【疏】於中初以心觀。次以偈讚。後以身禮。可知。
B05n0002_p2565a04║【論】云念念出生廣大喜莊嚴解脫門者。明禪悅徧周。利生廣大。稱本願行以立其名。理行互嚴．名之莊嚴。
B05n0002_p2565a05║夜神號寂靜音海者。明理性無為．故名寂靜。言音響應。等利含生。名為音海。明即音是定體用故。如善財
B05n0002_p2565a06║問夜神發心久如。夜神云。此世界海東。過十世界海。有世界海名一切淨光寶已下。至然後命終。生此華
B05n0002_p2565a07║藏莊嚴世界海娑婆世界中四十六行半經。明夜神所供養十佛出興。一一佛皆以身承事供養。及所聞
B05n0002_p2565a08║法。此是所行之事。答善財所問發心久近。若以表法門中。是一地中修十地行。次生娑婆世界。先見三佛。
B05n0002_p2565a09║然後見毗盧遮那如來。得此念念出生廣大喜莊嚴解脫者。是一地入十地十一地法門。得三世智印。印
B05n0002_p2565a10║三世佛。悉皆承事。悉皆聞法。如經具明。以表禪體徧該。三世一念。普印諸法。無去來今。是所答善財發菩
B05n0002_p2565a11║提心之久近。十佛之後。供養佛剎微塵數佛者。表十地之後。智印普周。於一塵中。徧多佛剎。以多佛剎住
B05n0002_p2565a12║一塵中。以智無障礙故。無表裏故。等諸佛智。同眾生心故。此約法界禪定體用論也。此是難勝地善知識。
B05n0002_p2565a13║以禪波羅蜜為主。餘九為伴。治寂用不自在障。令得自在。
B05n0002_p2565a14║○第六守護一切城夜神。寄現前地。（【鈔】寄現前地者。謂住緣起智。引無分別最勝般若。令現前故。）第一依教趣求。
B05n0002_p2565a15║爾時善財童子。隨順寂靜音海夜神教。思惟觀察所說法門。一一文句皆無忘失。於無量深心。無量法性。一
B05n0002_p2565a16║切方便神通智慧。憶念思擇。相續不斷。其心廣大。證入安住。行詣守護一切城夜神所。
B05n0002_p2566a01║○第二見敬咨問。
B05n0002_p2566a02║見彼夜神。坐一切寶光明摩尼王師子之座。無數夜神所共圍繞。現一切眾生色相身。現普對一切眾生身。
B05n0002_p2566a03║現不染一切世間身。現一切眾生身數身。現超過一切世間身。現成熟一切眾生身。現速往一切十方身。現
B05n0002_p2566a04║徧攝一切十方身。現究竟如來體性身。現究竟調伏眾生身。善財見已。歡喜踊躍頂禮其足。繞無量帀。於前
B05n0002_p2566a05║合掌而作是言。聖者。我已先發阿耨多羅三藐三菩提心。而未知菩薩修菩薩行時。云何饒益眾生。云何以
B05n0002_p2566a06║無上攝而攝眾生。云何順諸佛教。云何近法王位。唯願慈哀。為我宣說。
B05n0002_p2566a07║【疏】可知。
B05n0002_p2566a08║○第三稱讚授法。先讚發心之相。後善男子我得下。正授法界。於中三。初標名體。二顯業用。三辨法根深。
B05n0002_p2566a09║今初。
B05n0002_p2566a10║時彼夜神告善財言。善男子。汝為救護一切眾生故。汝為嚴淨一切佛剎故。汝為供養一切如來故。汝欲住
B05n0002_p2566a11║一切劫救眾生故。汝欲守護一切佛種性故。汝欲普入十方修諸行故。汝欲普入一切法門海故。汝欲以平
B05n0002_p2566a12║等心徧一切故。汝欲普受一切佛法輪故。汝欲普隨一切眾生心之所樂雨法雨故。問諸菩薩所修行門。
B05n0002_p2566a13║善男子。我得菩薩甚深自在妙音解脫。
B05n0002_p2566a14║【疏】即事契理。故曰甚深。權實無礙．蘊攝妙辯．稱為自在。依此演法．普應羣機。是為妙音。
B05n0002_p2566a15║○二顯其業用三。初總明。次別顯。後結益。今初。
B05n0002_p2566a16║為大法師。無所罣礙。善能開示諸佛法藏故。具大誓願大慈悲力。令一切眾生住菩提心故。能作一切利眾
B05n0002_p2567a01║生事。積集善根無有休息故。為一切眾生調御之師。令一切眾生住薩婆若道故。為一切世間清淨法日。普
B05n0002_p2567a02║照世間令生善根故。於一切世間其心平等。普令眾生增長善法故。於諸境界其心清淨。除滅一切諸不善
B05n0002_p2567a03║業故。誓願利益一切眾生。身恒普現一切國土故。示現一切本事因緣。令諸眾生安住善行故。恒事一切諸
B05n0002_p2567a04║善知識。為令眾生安住佛教故。佛子。我以此等法施眾生。令生白法求一切智。其心堅固。猶如金剛那羅延
B05n0002_p2567a05║藏。善能觀察佛力魔力。常得親近諸善知識。摧破一切業惑障山。集一切智助道之法。心恒不捨一切智地。
B05n0002_p2567a06║【疏】於中二。先十句彰法施之德。後佛子我以此等下。顯法施之意。
B05n0002_p2567a07║○第二別顯業用。於中三。初釋甚深。次釋自在。後釋妙音。今初。
B05n0002_p2567a08║善男子。我以如是淨法光明．饒益一切眾生集善根助道法時。作十種觀察法界。何者為十。所謂我知法
B05n0002_p2567a09║界無量。獲得廣大智光明故。我知法界無邊。見一切佛所知見故。我知法界無限。普入一切諸佛國土恭敬
B05n0002_p2567a10║供養諸如來故。我知法界無畔。普於一切法界海中示現修行菩薩行故。我知法界無斷。入於如來不斷智
B05n0002_p2567a11║故。我知法界一性。如來一音。一切眾生無不了故。我知法界性淨。了如來願普度一切諸眾生故。我知法界
B05n0002_p2567a12║徧眾生。普賢妙行悉周徧故。我知法界一莊嚴。普賢妙行善莊嚴故。我知法界不可壞。一切智善根充滿法
B05n0002_p2567a13║界不可壞故。善男子。我作此十種觀察法界。集諸善根辦助道法。了知諸佛廣大威德。深入如來難思境
B05n0002_p2567a14║界。
B05n0002_p2567a15║【疏】於中三。初總標。次何者下。徵列。列法界中十種別義。約十種行顯之。以行必稱理。理由行顯故。謂一無
B05n0002_p2567a16║分量。二無邊際。三無齊限。四無涯畔。五豎無斷絕。餘可知。後善男子我作下。結前觀益。
B05n0002_p2568a01║○二釋自在義。
B05n0002_p2568a02║又善男子。我如是正念思惟。得如來十種大威德陀羅尼輪。何者為十。所謂普入一切法陀羅尼輪。普持一
B05n0002_p2568a03║切法陀羅尼輪。普說一切法陀羅尼輪。普念十方一切佛陀羅尼輪。普說一切佛名號陀羅尼輪。普入三世
B05n0002_p2568a04║諸佛願海陀羅尼輪。普入一切諸乘海陀羅尼輪。普入一切眾生業海陀羅尼輪。疾轉一切業陀羅尼輪。疾
B05n0002_p2568a05║生一切智陀羅尼輪。善男子。此十陀羅尼輪。以十千陀羅尼輪而為眷屬。恒為眾生演說妙法。
B05n0002_p2568a06║【疏】自在義。謂總持權實故各就所持立名。可知。
B05n0002_p2568a07║○三釋妙音義。
B05n0002_p2568a08║善男子。我或為眾生說聞慧法。或為眾生說思慧法。或為眾生說修慧法。或為眾生說一有法。或為眾生說
B05n0002_p2568a09║一切有法。或為說一如來名海法。或為說一切如來名海法。或為說一世界海法。或為說一切世界海法。或
B05n0002_p2568a10║為說一佛授記海法。或為說一切佛授記海法。或為說一如來眾會道場海法。或為說一切如來眾會道場
B05n0002_p2568a11║海法。或為說一如來法輪海法。或為說一切如來法輪海法。或為說一如來修多羅法。或為說一切如來修
B05n0002_p2568a12║多羅法。或為說一如來集會法。或為說一切如來集會法。或為說一薩婆若心海法。或為說一切薩婆若心
B05n0002_p2568a13║海法。或為說一乘出離法。或為說一切乘出離法。善男子。我以如是等不可說法門．為眾生說。
B05n0002_p2568a14║【疏】於中二。先別明。後總結。今初有二十三句。初三約三慧。後二十句為十對。約廣略辨。畧而言一者。通理
B05n0002_p2568a15║通事。理一有者。二十五有。理無二故。事一有者。同一有為故。餘可思準。後我以如是等下。總結。（【鈔】二十五有理無二
B05n0002_p2568a16║故者。偈云。四洲四惡趣。梵王六欲天。無想五那含。四空并四禪。義如前釋。）
B05n0002_p2569a01║○第三結益。
B05n0002_p2569a02║善男子。我入如來無差別法界門海。說無上法普攝眾生。盡未來劫住普賢行。善男子。我成就此甚深自在
B05n0002_p2569a03║妙音解脫。於念念中增長一切諸解脫門。念念充滿一切法界。
B05n0002_p2569a04║【疏】於中二。先別結甚深益。由入無差別故。住劫而不疲。後我成就下。通結妙音自在。總持故增長解脫。妙
B05n0002_p2569a05║音故充滿法界。
B05n0002_p2569a06║○第三辨法根深。先問後答。
B05n0002_p2569a07║時善財童子白夜神言。奇哉天神。此解脫門．如是希有。聖者證得。其已久如。夜神言。善男子。乃往古世。過
B05n0002_p2569a08║世界轉微塵數劫。有劫名離垢光明。有世界名法界功德雲。以現一切眾生業摩尼王海為體。形如蓮華。住
B05n0002_p2569a09║四天下微塵數香摩尼須彌山網中。以出一切如來本願音蓮華而為莊嚴。須彌山微塵數蓮華而為眷屬。
B05n0002_p2569a10║須彌山微塵數香摩尼以為間錯。有須彌山微塵數四天下。一一四天下。有百千億那由他不可說不可說
B05n0002_p2569a11║城。
B05n0002_p2569a12║【疏】答中二。先辨初劫修行。後從是已來下。類顯多劫成益。今初分二。一總舉剎劫。言世界轉者。謂世界為
B05n0002_p2569a13║塵。一塵一剎。復末為塵故。亦猶無量無量為一無量轉等。若取迴轉形世界塵者。何以偏取此形。
B05n0002_p2569a14║善男子。彼世界中。有四天下名為妙幢。中有王都。名普寶華光。去此不遠。有菩提場。名普顯現法王宮殿。須
B05n0002_p2569a15║彌山微塵數如來於中出現。
B05n0002_p2569a16║【疏】二別彰遇佛。於中四。初總舉佛數興處。
B05n0002_p2570a01║其最初佛。名法海雷音光明王。彼佛出時。有轉輪王。名清淨日光明面。於其佛所。受持一切法海旋修多
B05n0002_p2570a02║羅。佛涅槃後。其王出家。護持正法。法欲滅時。有千部異眾。千種說法。近於末劫業惑障重。諸惡比丘多有
B05n0002_p2570a03║鬬諍。樂著境界不求功德。樂說王論。賊論。女論。國論。海論。及以一切世間之論。時王比丘而語之言。奇哉
B05n0002_p2570a04║苦哉。佛於無量諸大劫海集此法炬。云何汝等而共毀滅。作是說已。上升虛空。高七多羅樹。身出無量諸色
B05n0002_p2570a05║燄雲。放種種色大光明網。令無量眾生除煩惱熱。令無量眾生發菩提心。以是因緣。彼如來教。復於六萬五
B05n0002_p2570a06║千歲中而得興盛。時有比丘尼。名法輪化光。是此王女。百千比丘尼而為眷屬。聞父王語。及見神力。發菩
B05n0002_p2570a07║提心。永不退轉。得三昧名一切佛教燈。又得此甚深自在妙音解脫。得已。身心柔軟。即得現見法海雷音光
B05n0002_p2570a08║明王如來一切神力。善男子。於汝意云何。彼時轉輪聖王隨於如來轉正法輪。佛涅槃後興隆末法者。豈
B05n0002_p2570a09║異人乎。今普賢菩薩是。其法輪化光比丘尼。即我身是。我於彼時守護佛法。令十萬比丘尼。於阿耨多羅三
B05n0002_p2570a10║藐三菩提得不退轉。又令得現見一切佛三昧。又令得一切佛法輪金剛光明陀羅尼。又令得普入一切法
B05n0002_p2570a11║門海般若波羅蜜。
B05n0002_p2570a12║【疏】二別明於佛得法。三次有佛興下。畧舉次前百佛。四善男子如是等下。結畧顯廣。二中分六。一標佛現。
B05n0002_p2570a13║二彼佛出時下。父王出家。三法欲滅下。惡世過興。四時王比丘下。滅過弘闡。五時有比丘尼下。王女見聞。
B05n0002_p2570a14║發心得法。即正答得法久近也。六於汝意云何下。結會古今。
B05n0002_p2570a15║次有佛興。名離垢法光明。次有佛興。名法輪光明髻。次有佛興。名法日功德雲。次有佛興。名法海妙音王。次
B05n0002_p2570a16║有佛興。名法日智慧燈。次有佛興。名法華幢雲。次有佛興。名法燄山幢王。次有佛興。名甚深法功德月。次有
B05n0002_p2571a01║佛興。名法智普光藏。次有佛興。名開示普智藏。次有佛興。名功德藏山王。次有佛興。名普門須彌賢。次有佛
B05n0002_p2571a02║興。名一切法精進幢。次有佛興。名法寶華功德雲。次有佛興。名寂靜光明髻。次有佛興。名法光明慈悲月。次
B05n0002_p2571a03║有佛興。名功德燄海。次有佛興。名智日普光明。次有佛興。名普賢圓滿智。次有佛興。名神通智光王。次有佛
B05n0002_p2571a04║興。名福德華光燈。次有佛興。名智師子幢王。次有佛興。名日光普照王。次有佛興。名須彌寶莊嚴相。次有佛
B05n0002_p2571a05║興。名日光普照。次有佛興。名法王功德月。次有佛興。名開敷蓮華妙音雲。次有佛興。名日光明相。次有佛興。
B05n0002_p2571a06║名普光明妙法音。次有佛興。名師子金剛那羅延無畏。次有佛興。名普智勇猛幢。次有佛興。名普開法蓮華
B05n0002_p2571a07║身。次有佛興。名功德妙華海。次有佛興。名道場功德月。次有佛興。名法炬熾然月。次有佛興。名普光明髻。次
B05n0002_p2571a08║有佛興。名法幢燈。次有佛興。名金剛海幢雲。次有佛興。名名稱山功德雲。次有佛興。名旃檀妙月。次有佛興。
B05n0002_p2571a09║名普妙光明華。次有佛興。名照一切眾生光明王。次有佛興。名功德蓮華藏。次有佛興。名香燄光明王。次有
B05n0002_p2571a10║佛興。名波頭摩華因。次有佛興。名眾相山普光明。次有佛興。名普名稱幢。次有佛興。名須彌普門光。次有佛
B05n0002_p2571a11║興。名功德法城光。次有佛興。名大樹山光明。次有佛興。名普德光明幢。次有佛興。名功德吉祥相。次有佛興。
B05n0002_p2571a12║名勇猛法力幢。次有佛興。名法輪光明音。次有佛興。名功德山智慧光。次有佛興。名無上妙法月。次有佛興。
B05n0002_p2571a13║名法蓮華淨光幢。次有佛興。名寶蓮華光明藏。次有佛興。名光燄雲山燈。次有佛興。名普覺華。次有佛興。名
B05n0002_p2571a14║種種功德燄須彌藏。次有佛興。名圓滿光山王。次有佛興。名福德雲莊嚴。次有佛興。名法山雲幢。次有佛興。
B05n0002_p2571a15║名功德山光明。次有佛興。名法日雲燈王。次有佛興。名法雲名稱王。次有佛興。名法輪雲。次有佛興。名開悟
B05n0002_p2571a16║菩提智光幢。次有佛興。名普照法輪月。次有佛興。名寶山威德賢。次有佛興。名賢德廣大光。次有佛興。名普
B05n0002_p2572a01║智雲。次有佛興。名法力功德山。次有佛興。名功德香燄王。次有佛興。名金色摩尼山妙音聲。次有佛興。名頂
B05n0002_p2572a02║髻出一切法光明雲。次有佛興。名法輪熾盛光。次有佛興。名無上功德山。次有佛興。名精進炬光明雲。次有
B05n0002_p2572a03║佛興。名三昧印廣大光明冠。次有佛興。名寶光明功德王。次有佛興。名法炬寶蓋音。次有佛興。名普照虛空
B05n0002_p2572a04║界無畏法光明。次有佛興。名月相莊嚴幢。次有佛興。名光明燄山雲。次有佛興。名照無障礙法虛空。次有佛
B05n0002_p2572a05║興。名開顯智光身。次有佛興。名世主德光明音。次有佛興。名一切法三昧光明音。次有佛興。名法音功德藏。
B05n0002_p2572a06║次有佛興。名熾然燄法海雲。次有佛興。名普照三世相大光明。次有佛興。名普照法輪山。次有佛興。名法界
B05n0002_p2572a07║師子光。次有佛興。名須彌華光明。次有佛興。名一切三昧海師子燄。次有佛興。名普智光明燈。善男子。如
B05n0002_p2572a08║是等須彌山微塵數如來。其最後佛名法界城智慧燈。並於離垢光明劫中出興于世。我皆尊重親近供養。
B05n0002_p2572a09║聽聞受持所說妙法。亦於彼一切諸如來所。出家學道。護持法教。入此菩薩甚深自在妙音解脫。種種方便。
B05n0002_p2572a10║教化成熟無量眾生。從是已來。於佛剎微塵數劫。所有諸佛出興於世。我皆供養修行其法。善男子。我從
B05n0002_p2572a11║是來於生死夜無明昏寐諸眾生中而獨覺悟。令諸眾生。守護心城。捨三界城。住一切智無上法城。
B05n0002_p2572a12║【疏】三略舉。四結廣。及類顯成益。文並可知。
B05n0002_p2572a13║○第四謙己推勝。
B05n0002_p2572a14║善男子。我唯知此甚深自在妙音解脫。令諸世間離戲論語。不作二語。常真實語。恒清淨語。如諸菩薩摩
B05n0002_p2572a15║訶薩能知一切語言自性。於念念中。自在開悟一切眾生。入一切眾生言音海。於一切言辭悉皆辯了。明見
B05n0002_p2572a16║一切諸法門海。於普攝一切法陀羅尼已得自在。隨諸眾生心之所疑而為說法。究竟調伏一切眾生。能普
B05n0002_p2573a01║攝受一切眾生。巧修菩薩諸無上業。深入菩薩諸微細智。能善觀察諸菩薩藏。能自在說諸菩薩法。何以故。
B05n0002_p2573a02║已得成就一切法輪陀羅尼故。而我云何能知能說彼功德行。
B05n0002_p2573a03║【疏】於中先謙已知一。略顯四種業用。若約妙音釋。則不綺。不離間。不妄。不惡口。如次配之。若約甚深釋者。
B05n0002_p2573a04║不與理合。皆名戲論。理外發言。即是二語。既與理乖。則非真非淨。反此可知。後如諸下。推勝知多。
B05n0002_p2573a05║○第五指示後友。
B05n0002_p2573a06║善男子。此佛會中有主夜神。名開敷一切樹華。汝詣彼問。菩薩云何學一切智。云何安立一切眾生住一切
B05n0002_p2573a07║智。
B05n0002_p2573a08║【疏】分三。初指後位。次頌前法。後善財得益。今初。開敷樹華者。約事。在香樹閣內故。約位。七地是有行有開
B05n0002_p2573a09║發無相住故。
B05n0002_p2573a10║爾時守護一切城主夜神。欲重宣此解脫義。為善財童子而說頌言。
B05n0002_p2573a11║菩薩解脫深難見虛空如如平等相普見無邊法界內一切三世諸如來出生無量勝功德
B05n0002_p2573a12║證入難思真法性增長一切自在智開通三世解脫道過於剎轉微塵劫爾時有劫名淨光
B05n0002_p2573a13║世界名為法燄雲其城號曰寶華光其中諸佛興於世無量須彌塵數等有佛名為法海音
B05n0002_p2573a14║於此劫中先出現乃至其中最後佛名為法界燄燈王如是一切諸如來我皆供養聽受法
B05n0002_p2573a15║我見法海雷音佛其身普作真金色諸相莊嚴如寶山發心願得成如來我暫見彼如來身
B05n0002_p2573a16║即發菩提廣大心誓願勤求一切智性與法界虛空等由斯普見三世佛及以一切菩薩眾
B05n0002_p2574a01║亦見國土眾生海而普攀緣起大悲隨諸眾生心所樂示現種種無量身普徧十方諸國土
B05n0002_p2574a02║動地舒光悟含識見第二佛而親近亦見十方剎海佛乃至最後佛出興如是須彌塵數等
B05n0002_p2574a03║於諸剎轉微塵劫所有如來照世燈我皆親近而瞻奉令此解脫得清淨
B05n0002_p2574a04║【疏】二頌中。頌前法者。臨去殷勤。囑令修學故。十一偈分二。初二偈頌前體用。餘頌顯法根深。於中亦二。初
B05n0002_p2574a05║頌初劫。後一偈頌類顯多劫。前中三。初三通頌初後。次四別頌於初佛得法。後一頌中間百佛。及後結文。
B05n0002_p2574a06║爾時善財童子。得入此菩薩甚深自在妙音解脫故。入無邊三昧海。入廣大總持海。得菩薩大神通。獲菩薩
B05n0002_p2574a07║大辯才。心大歡喜。觀察守護一切城主夜神。以偈讚曰。
B05n0002_p2574a08║已行廣大妙慧海已度無邊諸有海長壽無患智藏身威德光明住此眾了達法性如虛空
B05n0002_p2574a09║普入三世皆無礙念念攀緣一切境心心永斷諸分別了達眾生無有性而於眾生起大悲
B05n0002_p2574a10║深入如來解脫門廣度羣迷無量眾觀察思惟一切法了知證入諸法性如是修行佛智慧
B05n0002_p2574a11║普化眾生令解脫天是眾生調御師開示如來智慧道普為法界諸含識說離世間眾怖行
B05n0002_p2574a12║已住如來諸願道已受菩提廣大教已修一切徧行力已見十方佛自在天神心淨如虛空
B05n0002_p2574a13║普離一切諸煩惱了知三世無量剎諸佛菩薩及眾生天神一念悉了知晝夜日月年劫海
B05n0002_p2574a14║亦知一切眾生類種種名相各差別十方眾生生死處有色無色想無想隨順世俗悉了知
B05n0002_p2574a15║引導使入菩提路已生如來誓願家已入諸佛功德海法身清淨心無礙隨眾生樂現眾色
B05n0002_p2574a16║【疏】三善財得益。雖通由前文。亦近由此。於中先長行敘益。後觀察下。偈頌慶讚。十偈分四。初一讚福智超
B05n0002_p2575a01║絕。次四歎悲智甚深。念念攀緣一切境。不礙分別事故。心心永斷諸分別。常契理故。又上句約觀。下句約
B05n0002_p2575a02║止。即止觀雙運。了達無性。成無分別。而起大悲。成上攀緣。攀緣即分別耳。不唯屬妄。次四總顯德圓。離障
B05n0002_p2575a03║攝益。後一成行入位。
B05n0002_p2575a04║時善財童子說此頌已。禮夜神足。繞無量帀。殷勤瞻仰辭退而去。
B05n0002_p2575a05║【論】從善財問．證得此法其已久如已下。以理事相表法中。義隱難知處。略釋少分。以舉大綱。意明約報境
B05n0002_p2575a06║即法故。以所行之法成其報故。因果相似。見報知法。其王及女俱作比丘及尼者。為般若波羅蜜三空寂
B05n0002_p2575a07║滅門。是出生死中智慈之門。當時轉輪王者。今普賢菩薩是。此明智也。比丘尼者我身是。此明悲也。我唯
B05n0002_p2575a08║知此甚深自在妙音解脫者。此明一音徧法界音。復無體無所分別。能轉一切法門。教化一切眾生。名之
B05n0002_p2575a09║甚深自在妙音解脫。此是第六現前地。為一切智慧皆現前故。以般若波羅蜜為主。餘九為伴。此位治三
B05n0002_p2575a10║空智慧。寂用不自在障。令得自在。
B05n0002_p2575a11║大方廣佛華嚴經疏論纂要卷第一百之九