B06n0009_p0569b01║冠導阿毘達磨俱舍論卷第十一
B06n0009_p0569b02║尊者世親造
B06n0009_p0569b03║唐三藏法師玄奘奉詔譯
B06n0009_p0569b04║扶桑雒陽比丘旭雅編輯
B06n0009_p0569b05║分別世品第三之四
B06n0009_p0569b06║如是已說有情世間。器世間今當說。頌曰。
B06n0009_p0569b07║安立器世間風輪最居下其量廣無數
B06n0009_p0569b08║厚十六洛叉次上水輪深十一億二萬
B06n0009_p0569b09║下八洛叉水餘凝結成金此水金輪廣
B06n0009_p0569b10║徑十二洛叉三千四百半周圍此三倍
B06n0009_p0569b11║論曰。許此三千大千世界如是安立形量不同。謂諸
B06n0009_p0569c01║有情業增上力。先於最下依止虛空有風輪生廣無
B06n0009_p0569c02║數。厚十六億踰繕那。如是風輪其體堅密。假設有一
B06n0009_p0569c03║大諾健那。以金剛輪奮威懸擊。金剛有碎風輪無損。
B06n0009_p0569c04║又諸有情業增上力。起大雲雨澍風輪上。滴如車軸
B06n0009_p0569c05║積水成輪。如是水輪於未凝結位深十一億二萬踰
B06n0009_p0569c06║繕那。如何水輪不傍流散。有餘師說。一切有情業力
B06n0009_p0569c07║所持令不流散。如所飲食未熟變時。終不流移墮於
B06n0009_p0569c08║熟藏。有餘部說。由風所持令不流散。如篅持穀。有情
B06n0009_p0569c09║業力感別風起。搏擊此水上結成金。如熟乳停上凝
B06n0009_p0569c10║成膜。故水輪減唯厚八洛叉。餘轉成金。厚三億二萬。
B06n0009_p0570b01║二輪廣量其數是同。謂徑十二億三千四百半。周圍
B06n0009_p0570b02║其邊數成三倍。謂周圍量成三十六億一萬三百五
B06n0009_p0570b03║十踰繕那。頌曰。
B06n0009_p0570b04║蘇迷盧處中次踰健達羅伊沙駄羅山
B06n0009_p0570b05║朅地洛迦山蘇達梨舍那頞濕縛羯拏
B06n0009_p0570b06║毘那怛迦山尼民達羅山於大洲等外
B06n0009_p0570b07║有鐵輪圍山前七金所成蘇迷盧四寶
B06n0009_p0570b08║入水皆八萬妙高出亦然餘八半半下
B06n0009_p0570b09║廣皆等高量
B06n0009_p0570b10║論曰。於金輪上有九大山。妙高山王處中而住。餘八
B06n0009_p0570c01║周匝遶妙高山。於八山中前七名內。第七山外有大
B06n0009_p0570c02║洲等。此外復有鐵輪圍山。周匝如輪圍一世界。持雙
B06n0009_p0570c03║等七唯金所成。妙高山王四寶為體。謂如次四面北
B06n0009_p0570c04║東南西金銀吠琉璃頗胝迦寶。隨寶威德色顯於空。
B06n0009_p0570c05║故贍部洲空似吠琉璃色。如是寶等從何而生。亦諸
B06n0009_p0570c06║有情業增上力。復大雲起雨金輪上滴如車軸。積水
B06n0009_p0570c07║奔濤。其水即為眾寶種藏。由具種種威德猛風鑽擊
B06n0009_p0570c08║變生眾寶類等。如是變水生寶等時。因滅果生。體不
B06n0009_p0570c09║俱有。非如數論轉變所成。數論云何執轉變義。謂執
B06n0009_p0570c10║有法自性常存有餘法生有餘法滅。如是轉變何理
B06n0009_p0570d01║相違。謂必無容有法常住可執別有法滅法生。誰言
B06n0009_p0570d02║法外別有有法。唯即此法於轉變時異相所依名為
B06n0009_p0570d03║有法。此亦非理。非理者何。即是此物而不如此。如是
B06n0009_p0570d04║言義曾所未聞。如是變生金寶等已。復由業力引起
B06n0009_p0570d05║別風。簡別寶等。攝令聚集成山成洲。分水甘鹹令別
B06n0009_p0570d06║成立內海外海。如是九山住金輪上。入水量皆等八
B06n0009_p0570d07║萬踰繕那。蘇迷盧山出水亦爾。餘八出水半半漸卑。
B06n0009_p0570d08║謂初持雙出水四萬。乃至最後鐵輪圍山出水三百
B06n0009_p0570d09║一十二半。如是九山一一廣量。各各與自出水量同。
B06n0009_p0570d10║頌曰。
B06n0009_p0571a01║山間有八海前七名為內最初廣八萬
B06n0009_p0571a02║四邊各三倍餘六半半陿第八名為外
B06n0009_p0571a03║三洛叉二萬二千踰繕那
B06n0009_p0571a04║論曰。妙高為初輪圍最後。中間八海。前七名內。七中
B06n0009_p0571a05║皆具八功德水。一甘。二冷。三輭。四輕。五清淨。六不臭。
B06n0009_p0571a06║七飲時不損喉。八飲已不傷腹。如是七海初廣八萬。
B06n0009_p0571a07║約持雙山內邊周量。於其四面數各三倍。謂各成二
B06n0009_p0571a08║億四萬踰繕那。其餘六海量半半陿。謂第二海量廣
B06n0009_p0571a09║四萬。乃至第七量廣一千二百五十。此等不說周圍
B06n0009_p0571a10║量者。以煩多故。第八名外。鹹水盈滿。量廣三億二萬
B06n0009_p0571b01║二千。頌曰。
B06n0009_p0571b02║於中大洲相南贍部如車三邊各二千
B06n0009_p0571b03║南邊有三半東毘提訶洲其相如半月
B06n0009_p0571b04║三邊如贍部東邊三百半西瞿陀尼洲
B06n0009_p0571b05║其相圓無缺徑二千五百周圍此三倍
B06n0009_p0571b06║北俱盧畟方面各二千等中洲復有八
B06n0009_p0571b07║四洲邊各二
B06n0009_p0571b08║論曰。於外海中大洲有四。謂於四面對妙高山。南贍
B06n0009_p0571b09║部洲北廣南陿。三邊量等。其相如車。南邊唯廣三踰
B06n0009_p0571b10║繕那半。三邊各有二千踰繕那。唯此洲中有金剛座。
B06n0009_p0571c01║上窮地際下據金輪。一切菩薩將登正覺。皆坐此座
B06n0009_p0571c02║上起金剛喻定。以無餘依及餘處所有堅固力能持
B06n0009_p0571c03║此故。東勝身洲東陿西廣。三邊量等。形如半月。東三
B06n0009_p0571c04║百五十。三邊各二千。西牛貨洲圓如滿月。徑二千五
B06n0009_p0571c05║百。周圍七千半。北俱盧洲形如方座。四邊量等。面各
B06n0009_p0571c06║二千。等言為明無少增減。隨其洲相人面亦然。復有
B06n0009_p0571c07║八中洲。是大洲眷屬。謂四大洲側各有二中洲。贍部
B06n0009_p0571c08║洲邊二中洲者。一遮末羅洲。二筏羅遮末羅洲。勝身
B06n0009_p0571c09║洲邊二中洲者。一提訶洲。二毘提訶洲。牛貨洲邊二
B06n0009_p0571c10║中洲者。一舍搋洲。二嗢怛羅漫怛里拏洲。俱盧洲邊
B06n0009_p0571d01║二中洲者。一矩拉婆洲。二憍拉婆洲。此一切洲皆人
B06n0009_p0571d02║所住。有說。唯一邏剎娑居。頌曰。
B06n0009_p0571d03║此北九黑山雪香醉山內無熱池縱廣
B06n0009_p0571d04║五十踰繕那
B06n0009_p0571d05║論曰。此贍部洲從中向北。三處各有三重黑山。有大
B06n0009_p0571d06║雪山。在黑山北。大雪山北有香醉山。雪北香南有大
B06n0009_p0571d07║池水。名無熱惱。出四大河。一殑伽河。二信度河。三徙
B06n0009_p0571d08║多河。四縛芻河。無熱惱池縱廣正等。面各五十踰繕
B06n0009_p0571d09║那量。八功德水盈滿其中。非得通人無由能至。於此
B06n0009_p0571d10║池側有贍部林樹形高大其果甘美。依此林故名贍
B06n0009_p0572a01║部洲。或依此果以立洲號。復於何處置捺落迦大捺
B06n0009_p0572a02║落迦。何量有幾。頌曰。
B06n0009_p0572a03║此下過二萬無間深廣同上七捺落迦
B06n0009_p0572a04║八增皆十六謂煻煨屍糞鋒刃烈河增
B06n0009_p0572a05║各住彼四方餘八寒地獄
B06n0009_p0572a06║論曰。此贍部洲下過二萬。有阿鼻旨大捺落迦。深廣
B06n0009_p0572a07║同前。謂各二萬故。彼底去此四萬踰繕那。以於其中
B06n0009_p0572a08║受苦無間非如餘七大捺落迦受苦非恒故名無間。
B06n0009_p0572a09║且如等活捺落迦中。諸有情身雖被種種斫刺磨擣。
B06n0009_p0572a10║而彼暫遇凉風所吹還活如本。由斯理故立等活名。
B06n0009_p0572b01║阿鼻旨中無如是事。有餘師說。阿鼻旨中無樂間苦。
B06n0009_p0572b02║故名無間。餘地獄中有樂間起。雖無異熟而有等流。
B06n0009_p0572b03║七捺落迦在無間上重累而住。其七者何。一者極熱。
B06n0009_p0572b04║二者炎熱。三者大叫。四者號叫。五者眾合。六者黑繩。
B06n0009_p0572b05║七者等活。有說。此七在無間傍。八捺落迦增各十六。
B06n0009_p0572b06║故薄伽梵說此頌言。
B06n0009_p0572b07║此八捺落迦我說甚難越以熱鐵為地
B06n0009_p0572b08║周匝有鐵墻四面有四門關閉以鐵扇
B06n0009_p0572b09║巧安布分量各有十六增多百踰繕那
B06n0009_p0572b10║滿中造惡者周徧焰交徹猛火恒洞然
B06n0009_p0572c01║十六增者。八捺落迦四面門外各有四所。一煻煨增。
B06n0009_p0572c02║謂此增內煻煨沒膝。有情遊彼纔下足時。皮肉與血
B06n0009_p0572c03║俱燋爛墜。舉足還生平復如本。二屍糞增。謂此增內
B06n0009_p0572c04║屍糞泥滿。於中多有娘矩吒蟲。𭪿利如針身白頭黑。
B06n0009_p0572c05║有情遊彼皆為此蟲鑽皮破骨𠯗食其髓。三鋒刃增。
B06n0009_p0572c06║謂此增內復有三種。一刀刃路。謂於此中仰布刀刃
B06n0009_p0572c07║以為大道。有情遊彼纔下足時。皮肉與血俱斷碎墜。
B06n0009_p0572c08║舉足還生平復如本。二劒葉林。謂此林上純以銛利
B06n0009_p0572c09║劒刃為葉。有情遊彼風吹葉墜。斬刺肢體骨肉零落。
B06n0009_p0572c10║有烏駮狗䶥掣食之。三鐵刺林。謂此林上有利鐵刺。
B06n0009_p0572d01║長十六指。有情被逼上下樹時。其刺銛鋒上下鑱刺。
B06n0009_p0572d02║有鐵𭪿烏。探啄有情眼睛心肝爭競而食。刀刃路等
B06n0009_p0572d03║三種雖殊而鐵杖同故一增攝。四烈河增。謂此增量
B06n0009_p0572d04║廣滿中熱鹹水。有情入中或浮或沒。或逆或順或橫
B06n0009_p0572d05║或轉。被蒸被煑骨肉糜爛。如大鑊中滿盛灰汁置麻
B06n0009_p0572d06║米等。猛火下然。麻等於中上下迴轉舉體糜爛。有情
B06n0009_p0572d07║亦然。設欲逃亡。於兩岸上有諸獄卒。手執刀鎗禦捍
B06n0009_p0572d08║令迴。無由得出。此河如壍。前三似園。四面各四增故
B06n0009_p0572d09║言皆十六。此是增上被刑害所。故說名增。本地獄中
B06n0009_p0572d10║適被害已重遭害故。有說。有情從地獄出更遭此苦。
B06n0009_p0573a01║故說為增。今於此中因論生論。諸地獄卒是有情不。
B06n0009_p0573a02║有說。非情。如何動作。有情業力。如成刧風。若爾云何。
B06n0009_p0573a03║通彼大德法善現說。如彼頌言。
B06n0009_p0573a04║心常懷忿毒好集諸惡業見他苦欣悅
B06n0009_p0573a05║死作琰魔卒
B06n0009_p0573a06║琰魔王使諸邏剎娑。擲諸有情置地獄者名琰魔卒。
B06n0009_p0573a07║是實有情。非地獄中害有情者。故地獄卒非實有情。
B06n0009_p0573a08║有說有情。若爾此惡業何處受異熟。即地獄中。以地
B06n0009_p0573a09║獄中尚容無間所感異熟。此何理遮。若爾何緣火不
B06n0009_p0573a10║燒彼。此定由業力所隔礙故。或感異大種故不被燒。
B06n0009_p0573b01║熱捺落迦已說有八。復有餘八寒捺落迦。其八者何。
B06n0009_p0573b02║一頞部陀。二尼剌部陀。三頞哳吒。四臛臛婆。五虎虎
B06n0009_p0573b03║婆。六嗢鉢羅。七鉢特摩。八摩訶鉢特摩。此中有情嚴
B06n0009_p0573b04║寒所逼隨身聲變以立其名。此八並居贍部洲下如
B06n0009_p0573b05║前所說大地獄傍。此贍部洲其量無幾。下寧容受無
B06n0009_p0573b06║間等耶。洲如穀聚。上尖下闊。是故大海漸陿漸深。如
B06n0009_p0573b07║上所論十六地獄一切有情增上業感。餘孤地獄各
B06n0009_p0573b08║別業招。或多或二或一所止。差別多種。處所不定。或
B06n0009_p0573b09║近江河山邊曠野。或在地下空及餘處。諸地獄器安
B06n0009_p0573b10║布如是。本處在下。支派不定。傍生住處。謂水陸空。本
B06n0009_p0573c01║處大海。後流餘處。諸鬼本處琰魔王國。於此贍部洲
B06n0009_p0573c02║下過五百踰繕那有琰魔王國。縱廣量亦爾。從此展
B06n0009_p0573c03║轉散居餘處。或有端嚴具大威德。受諸富樂自在如
B06n0009_p0573c04║天。或有飢羸顏貌醜陋。如是等類廣說如經。日月所
B06n0009_p0573c05║居量等義者。頌曰。
B06n0009_p0573c06║日月迷盧半五十一五十夜半日沒中
B06n0009_p0573c07║日出四洲等雨際第二月後九夜漸增
B06n0009_p0573c08║寒第四亦然夜減晝翻此晝夜增臘縛
B06n0009_p0573c09║行南北路時近日自影覆故見月輪缺
B06n0009_p0573c10║論曰。日月眾星依何而住。依風而住。謂諸有情業增
B06n0009_p0573d01║上力共引風起。遶妙高山空中旋環。運持日等令不
B06n0009_p0573d02║停墜。彼所住去此幾踰繕那。持雙山頂齊妙高山半。
B06n0009_p0573d03║日月徑量幾踰繕那。日五十一。月唯五十。星最小者
B06n0009_p0573d04║唯一俱盧舍。其最大者十六踰繕那。日輪下面頗胝
B06n0009_p0573d05║迦寶火珠所成能熱能照。月輪下面頗胝迦寶水珠
B06n0009_p0573d06║所成能冷能照。隨有情業增上所生。能於眼身果華
B06n0009_p0573d07║稼穡藥草等物。如其所應為益為損。唯一日月普於
B06n0009_p0573d08║四洲作所作事。一日所作事為四洲同時不。不爾。云
B06n0009_p0573d09║何。北洲夜半東洲日沒。南洲日中西洲日出。此四時
B06n0009_p0573d10║等。餘例應知。日行此洲路有差別故令晝夜有減有
B06n0009_p0574a01║增。從雨際第二月後半第九日夜漸增。從寒際第四
B06n0009_p0574a02║月後半第九日夜漸減。晝增減位與此相違。夜漸增
B06n0009_p0574a03║時晝便漸減。夜若漸減晝則漸增。晝夜增時一晝夜
B06n0009_p0574a04║增幾。增一臘縛。晝夜減亦然。日行此洲向南向北。如
B06n0009_p0574a05║其次第夜增晝增。何故月輪於黑半末白半初位。見
B06n0009_p0574a06║有缺耶。世施設中作如是釋。以月宮殿行近日輪。月
B06n0009_p0574a07║被日輪光所侵照。餘邊發影自覆月輪。令於爾時見
B06n0009_p0574a08║不圓滿。先舊師釋。由日月輪行度不同現有圓缺。日
B06n0009_p0574a09║等宮殿何有情居。四大天王所部天眾。是諸天眾唯
B06n0009_p0574a10║住此耶。若空居天唯住如是日等宮殿。若地居天住
B06n0009_p0574b01║妙高山諸層級等。有幾層級。其量云何。何等諸天住
B06n0009_p0574b02║何層級。頌曰。
B06n0009_p0574b03║妙高層有四相去各十千傍出十六千
B06n0009_p0574b04║八四二千量堅手及持鬘恒憍大王眾
B06n0009_p0574b05║如次居四級亦住餘七山
B06n0009_p0574b06║論曰。蘇迷盧山有四層級。始從水際盡第一層。相去
B06n0009_p0574b07║十千踰繕那量。如是乃至從第三層盡第四層亦十
B06n0009_p0574b08║千量。此四層級從妙高山傍出圍遶盡其下半。最初
B06n0009_p0574b09║層級出十六千。第二第三第四層級。如其次第。八四
B06n0009_p0574b10║二千。有藥叉神名為堅手住初層級。有名持鬘住第
B06n0009_p0574c01║二級。有名恒憍住第三級。此三皆是四大天王所部
B06n0009_p0574c02║天眾。第四層級四大天王及諸眷屬共所居止故。經
B06n0009_p0574c03║依此說四大王眾天。如妙高山四外層級四大王眾
B06n0009_p0574c04║及眷屬居。如是持雙持軸山等七金山上亦有天居。
B06n0009_p0574c05║是四大王所部封邑。是名依地住四大王眾天。於欲
B06n0009_p0574c06║天中此天最廣。三十三天住在何處。頌曰。
B06n0009_p0574c07║妙高頂八萬三十三天居四角有四峰
B06n0009_p0574c08║金剛手所住中宮名善見周萬踰繕那
B06n0009_p0574c09║高一半金城雜飾地柔軟中有殊勝殿
B06n0009_p0574c10║周千踰繕那外四苑莊嚴眾車麤雜喜
B06n0009_p0574d01║妙地居四方相去各二十東北園生樹
B06n0009_p0574d02║西南善法堂
B06n0009_p0574d03║論曰。三十三天住迷盧頂。其頂四面各八十千。與下
B06n0009_p0574d04║四邊其量無別。有餘師說。周八十千別說四邊各唯
B06n0009_p0574d05║二萬。山頂四角各有一峰。其高廣量各有五百。有藥
B06n0009_p0574d06║叉神名金剛手。於中止住守護諸天。於山頂中有宮
B06n0009_p0574d07║名善見。面二千半。周萬踰繕那。金城量高一踰繕那
B06n0009_p0574d08║半。其地平坦亦真金所成。俱用百一雜寶嚴飾。地觸
B06n0009_p0574d09║柔軟如妬羅綿。於踐躡時隨足高下。是天帝釋所都
B06n0009_p0574d10║大城。於其城中有殊勝殿。種種妙寶具足莊嚴。蔽餘
B06n0009_p0575a01║天宮故名殊勝。面二百五十。周千踰繕那。是謂城中
B06n0009_p0575a02║諸可愛事。城外四面四苑莊嚴。是彼諸天共遊戲處。
B06n0009_p0575a03║一眾車苑。二麤惡苑。三雜林苑。四喜林苑。此為外飾
B06n0009_p0575a04║莊嚴大城。四苑四邊有四妙地。中間各去苑二十踰
B06n0009_p0575a05║繕那。是彼諸天勝遊戲處。諸天於彼角勝歡娛。城外
B06n0009_p0575a06║東北有園生樹。是三十三天受欲樂勝所。盤根深廣
B06n0009_p0575a07║五踰繕那。聳幹上昇枝條傍布。高廣量等百踰繕那。
B06n0009_p0575a08║挺葉開華妙香芬馥。順風熏滿百踰繕那。若逆風時
B06n0009_p0575a09║猶遍五十。順風可爾。云何逆熏。有餘師言。香無逆熏
B06n0009_p0575a10║義。依不越樹界故說逆熏。理實圓生有如是德。所流
B06n0009_p0575b01║香氣能逆風熏。雖天和風力所擁遏。然能相續流趣
B06n0009_p0575b02║餘方。漸劣漸微近處便歇。非能遠至如順風熏。如是
B06n0009_p0575b03║華香。為依自地隨風相續轉至餘方。為但熏風別生
B06n0009_p0575b04║香氣。此義無定。諸䡄範師於此二門俱許無失。若爾
B06n0009_p0575b05║何故薄伽梵言。
B06n0009_p0575b06║華香不能逆風熏根莖等香亦復爾
B06n0009_p0575b07║善士功德香芬馥逆風流美遍諸方
B06n0009_p0575b08║據人間香故作是說。以世共了無如是能。化地部經
B06n0009_p0575b09║說。此香氣順風熏滿百踰繕那。若無風時唯遍五十。
B06n0009_p0575b10║外西南角有善法堂。三十三天時集於彼詳論如法
B06n0009_p0575c01║不如法事。如是已辯三十三天所居外器。餘有色天
B06n0009_p0575c02║眾所住器云何。頌曰。
B06n0009_p0575c03║此上有色天住依空宮殿
B06n0009_p0575c04║論曰。此前所說三十三天上有色諸天。住依空宮殿。
B06n0009_p0575c05║云何名上有色諸天。謂夜摩天。都史多天。樂變化天。
B06n0009_p0575c06║他化自在天。及前所說梵眾天等有十六處。并前合
B06n0009_p0575c07║有二十二天。皆依外器。如是所說諸天眾中。頌曰。
B06n0009_p0575c08║六受欲交抱執手笑視婬
B06n0009_p0575c09║論曰。唯六欲天受妙欲境。於中初二依地居天。形交
B06n0009_p0575c10║成婬與人無別。然風氣泄熱惱便除。非如人間有餘
B06n0009_p0575d01║不淨。夜摩天眾纔抱成婬。覩史多天但由執手。樂變
B06n0009_p0575d02║化天唯相向笑。他化自在相視成婬。毘婆沙師作如
B06n0009_p0575d03║是釋六天皆以形交成婬。世施設中說相抱等。但為
B06n0009_p0575d04║顯彼時量差別。以上諸天欲境轉妙貪心轉捷故使
B06n0009_p0575d05║之然。隨彼諸天男女膝上。有童男童女欻爾化生。即
B06n0009_p0575d06║說為彼天所生男女。初生天眾身量云何。頌曰。
B06n0009_p0575d07║初如五至十色圓滿有衣
B06n0009_p0575d08║論曰。且六欲諸天初生如次如五六七八九十歲人。
B06n0009_p0575d09║生已身形速得成滿。色界天眾於初生時身量周圓
B06n0009_p0575d10║具妙衣服。一切天眾皆作聖言。謂彼言詞同中印度。
B06n0009_p0576a01║欲樂生別云何應知。頌曰。
B06n0009_p0576a02║欲生三人天樂生三九處
B06n0009_p0576a03║論曰。欲生三者。有諸有情樂受現前諸妙欲境。彼於
B06n0009_p0576a04║如是現欲境中自在而轉。謂全人趣及下四天。有諸
B06n0009_p0576a05║有情樂受自化諸妙欲境。彼於自化妙欲境中自在
B06n0009_p0576a06║而轉。謂唯第五樂變化天。有諸有情樂受他化諸妙
B06n0009_p0576a07║欲境。彼於他化妙欲境中自在而轉。謂第六他化自
B06n0009_p0576a08║在天。依受如生現前欲境故。依受如樂自化欲境故。
B06n0009_p0576a09║依受如樂他化欲境故。於欲界中分別欲生差別三
B06n0009_p0576a10║種。樂生三者。三靜慮中於九處生受三種樂。謂彼安
B06n0009_p0576b01║住離喜樂定生喜樂離喜樂故。長時安住。長時離苦。
B06n0009_p0576b02║長時受樂。故名樂生。生靜慮中間都無喜樂應思。何
B06n0009_p0576b03║故亦號樂生天。所說諸天二十二處上下相去其量
B06n0009_p0576b04║云何。頌曰。
B06n0009_p0576b05║如彼去下量去上數亦然
B06n0009_p0576b06║論曰。一一中間踰繕那量。非易可數。但可總舉彼去
B06n0009_p0576b07║下量。去上例然。隨從何天去下海量。彼上所至與去
B06n0009_p0576b08║下同。謂妙高山從第四層級。去下大海四萬踰繕那。
B06n0009_p0576b09║是四大王本所住處。從彼上去三十三天亦如彼天
B06n0009_p0576b10║去下海量。如三十三天去下大海上去夜摩天其量
B06n0009_p0576c01║亦爾。如是乃至如善見天去下大海踰繕那量從彼
B06n0009_p0576c02║上去色究竟天亦與彼天去下海等。從此向上無復
B06n0009_p0576c03║所居。此處最高名色究竟。有餘師說。彼名礙究竟天。
B06n0009_p0576c04║彼謂。礙名目積集色。至彼礙盡得究竟名。於下處生
B06n0009_p0576c05║昇見上不。頌曰。
B06n0009_p0576c06║離通力依他下無昇見上
B06n0009_p0576c07║論曰。三十三天由自通力能從本處昇夜摩天。或復
B06n0009_p0576c08║依他。謂得通者及上天眾接往夜摩。所餘諸天昇上
B06n0009_p0576c09║例爾。若來若至下見上天。然下眼不能覩上界上地。
B06n0009_p0576c10║非其境界故。如不覺彼觸。是故從上地來下地時非
B06n0009_p0576d01║自身來。要作下地化。有餘部說。彼下地天隨樂亦能
B06n0009_p0576d02║見上地色。如生此界下見上天。夜摩等天宮依處量
B06n0009_p0576d03║有幾。有餘師說。此上四天依處量同妙高山頂。有餘
B06n0009_p0576d04║師說。上倍倍增。有餘師言。初靜慮地宮殿依處等一
B06n0009_p0576d05║四洲。第二靜慮等小千界。第三靜慮等中千界。第四
B06n0009_p0576d06║靜慮等大千界。有餘師言。下三靜慮如次量等小中
B06n0009_p0576d07║大千。第四靜慮量無邊際。齊何量說小中大千。頌曰。
B06n0009_p0576d08║四大洲日月蘇迷盧欲天梵世各一千
B06n0009_p0576d09║名一小千界此小千千倍說名一中千
B06n0009_p0576d10║此千倍大千皆同一成壞
B06n0009_p0577a01║論曰。千四大洲乃至梵世。如是總說為一小千。千倍
B06n0009_p0577a02║小千名一中千界。千中千界總名一大千。如是大千
B06n0009_p0577a03║同成同壞。同成壞相後當廣辯。如外器量別。身量亦
B06n0009_p0577a04║別耶。亦別。云何。頌曰。
B06n0009_p0577a05║贍部洲人量三肘半四肘東西北洲人
B06n0009_p0577a06║倍倍增如次欲天俱盧舍四分一一增
B06n0009_p0577a07║色天踰繕那初四增半半此上增倍倍
B06n0009_p0577a08║唯無雲減三
B06n0009_p0577a09║論曰。贍部洲人身多長三肘半。於中少分有長四肘。
B06n0009_p0577a10║東勝身人身長八肘。西牛貨人長十六肘。北俱盧人
B06n0009_p0577b01║三十二肘。欲界六天最下身量一俱盧舍四分之一。
B06n0009_p0577b02║如是後後一一分增。至第六天身一俱盧舍半。色天
B06n0009_p0577b03║身量初梵眾天半踰繕那。梵輔全一。大梵一半。少光
B06n0009_p0577b04║二全。此上餘天皆增倍倍。唯無雲減三踰繕那。謂無
B06n0009_p0577b05║量光天倍增二至四。乃至色究竟增滿萬六千。身量
B06n0009_p0577b06║既殊。壽量別不。亦別。云何。頌曰。
B06n0009_p0577b07║北洲定千歲西東半半減此洲壽不定
B06n0009_p0577b08║後十初叵量人間五十年下天一晝夜
B06n0009_p0577b09║乘斯壽五百上五倍倍增色無晝夜殊
B06n0009_p0577b10║劫數等身量無色初二萬後後二二增
B06n0009_p0577c01║少光上下天大全半為刧
B06n0009_p0577c02║論曰。北俱盧人定壽千歲。西牛貨人壽五百歲。東勝
B06n0009_p0577c03║身人壽二百五十歲。南贍部人壽無定限。刧減最後
B06n0009_p0577c04║極壽十年。於刧初時人壽無量。百千等數不能計量。
B06n0009_p0577c05║已說人間壽量長短。要先建立天上晝夜。方可筭計
B06n0009_p0577c06║天壽短長。天上云何建立晝夜。人五十歲為六天中
B06n0009_p0577c07║最在下天一晝一夜。乘斯晝夜三十為月十二月為
B06n0009_p0577c08║歲。彼壽五百年。上五欲天漸俱增倍。謂人百歲為第
B06n0009_p0577c09║二天一晝一夜。乘此晝夜成月及年彼壽千歲。夜摩
B06n0009_p0577c10║等四隨次如人。二四八百千六百歲為一晝夜。乘此
B06n0009_p0577d01║晝夜成月及年。如次彼壽二四八千萬六千歲。持雙
B06n0009_p0577d02║以上日月並無。彼天云何建立晝夜及光明事依何
B06n0009_p0577d03║得成。依華開合建立晝夜。如拘物陀鉢特摩等。又依
B06n0009_p0577d04║諸鳥鳴靜差別。或依天眾寤寐不同。依自身光明成
B06n0009_p0577d05║外光明事。已說欲界天壽短長。色界天中無晝夜別。
B06n0009_p0577d06║但以刧數知壽短長。彼刧壽短長與身量數等。謂若
B06n0009_p0577d07║身量半踰繕那。壽量半刧。若彼身量一踰繕那。壽量
B06n0009_p0577d08║一刧。乃至身量長萬六千。壽量亦同萬六千刧。已說
B06n0009_p0577d09║色界天壽短長。無色四天從下如次壽量二四六八
B06n0009_p0577d10║萬刧。上所說刧其量云何。為壞為成。為中為大。少光
B06n0009_p0578a01║已上大全為劫。自下諸天大半為劫。即由此故說。大
B06n0009_p0578a02║梵王過梵輔天壽一劫半。謂以成住壞各二十中劫
B06n0009_p0578a03║六十中劫為一劫半。故以大半四十中劫。為下三天
B06n0009_p0578a04║所壽劫量。已說善趣壽量短長。惡趣云何。頌曰。
B06n0009_p0578a05║等活等上六如次以欲天壽為一晝夜
B06n0009_p0578a06║壽量亦同彼極熱半中刧無間中劫全
B06n0009_p0578a07║傍生極一中鬼月日五百頞部陀壽量
B06n0009_p0578a08║如一婆訶麻百年除一盡後後倍二十
B06n0009_p0578a09║論曰。四大王等六欲天壽。如其次第為等活等六捺
B06n0009_p0578a10║落迦一晝一夜。壽量如次第亦同彼天。謂四大王壽
B06n0009_p0578b01║量五百於等活地獄為一晝一夜。乘此晝夜成月及
B06n0009_p0578b02║年以如是年彼壽五百。乃至他化壽萬六千於炎熱
B06n0009_p0578b03║地獄為一晝一夜。乘此晝夜成月及年。彼壽如斯萬
B06n0009_p0578b04║六千歲。極熱地獄壽半中劫。無間地獄壽一中劫。傍
B06n0009_p0578b05║生壽量多無定限。若壽極長亦一中劫。謂難陀等諸
B06n0009_p0578b06║大龍王。故世尊言。大龍有八。皆住一劫能持大地。鬼
B06n0009_p0578b07║以人間一月為一日。乘此成月歲壽五百年。寒那落
B06n0009_p0578b08║迦云何壽量。世尊寄喻顯彼壽言。如此人間佉梨二
B06n0009_p0578b09║十成摩朅陀國一麻婆訶量。有置巨勝平滿其中。設
B06n0009_p0578b10║復有人百年除一。如是巨勝易有盡期。生頞部陀壽
B06n0009_p0578c01║量難盡。此二十倍為第二壽。如是後後二十倍增。是
B06n0009_p0578c02║謂八寒地獄壽量。此諸壽量有中夭耶。頌曰。
B06n0009_p0578c03║諸處有中夭除北俱盧洲
B06n0009_p0578c04║論曰。諸處壽量皆有中夭。唯北俱盧定壽千歲。此約
B06n0009_p0578c05║處說。非別有情。有別有情不中夭故。謂住覩史多天。
B06n0009_p0578c06║一生所繫菩薩。及最後有佛記佛使隨信法行菩薩
B06n0009_p0578c07║輪王母懷彼二胎時。此等如應皆無中夭。
B06n0009_p0578c08║冠導阿毘達磨俱舍論卷第十一（說一切有部）
B06n0009_p0578c09║音釋
B06n0009_p0578c10║踰繕那（梵語也此云限量如此方一驛地踰音俞繕時戰切）。篅（市緣切竹囤也）。搏擊
B06n0009_p0578d01║（摶徒桓切亦擊也）。膜（慕各切胲膜也）。朅（丘謁切）。頞濕縛羯拏（梵語也此云馬
B06n0009_p0578d02║耳山頞烏葛切羯居謁切拏女加切）。吠瑠璃（梵語也此云青色寶吠符廢切）。頗胝迦
B06n0009_p0578d03║（梵語也此云水精頗普禾切胝張尼切）。鑽（祖官切穿也）。畟方（畟初力切畟方謂正方也）。
B06n0009_p0578d04║𢮎（丑皆切）。嗢（烏沒切）。矩（俱禹切）。拉（盧合切）。殑伽（梵語也此云天堂來河名
B06n0009_p0578d05║也殑其陵切伽求迦切）。捺落迦（梵語也此云苦具捺乃曷切）。煻煨（煻徒郎切煨烏
B06n0009_p0578d06║回切煻煨灰火也）。𭪿（即委切烏喙也）。𠯗（子答切口𠯗也）。駮（北角切色不純也）。䶥（莊加
B06n0009_p0578d07║切）。鑱（鋤銜切鐫也）。鑊（胡郭切釜屬）。禦捍（禦牛倨切拒也捍侯旰切抵也）。壍（七艷
B06n0009_p0578d08║切坑也）。頞哳吒（頞音遏哳陟轄切吒陟嫁切頞哳吒地獄名）。臛臛婆（臛虛郭切
B06n0009_p0578d09║臛臛婆地獄名）。踐躡（踐在演切蹋也躡尼輒切登也）。挺（待鼎切挺出也）。覩史多（梵語
B06n0009_p0578d10║也亦云兜率陀此云知足覩董五切）。