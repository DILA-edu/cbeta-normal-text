B06n0009_p0691d01║冠導阿毘達磨俱舍論卷第二十三
B06n0009_p0691d02║尊者世親造
B06n0009_p0691d03║唐三藏法師玄奘奉詔譯
B06n0009_p0691d04║扶桑雒陽比丘旭雅編輯
B06n0009_p0691d05║分別賢聖品第六之二
B06n0009_p0691d06║如是已說入修二門。由此二門心便得定。心得定已
B06n0009_p0691d07║復何所修。頌曰。
B06n0009_p0691d08║依已修成止為觀修念住以自相共相
B06n0009_p0691d09║觀身受心法自性聞等慧餘相雜所緣
B06n0009_p0691d10║說次第隨生治倒故唯四
B06n0009_p0691d11║論曰。依已修成滿勝奢摩他。為毘鉢舍那修四念住。
B06n0009_p0692a01║如何修習四念住耶。謂以自共相觀身受心法。身受
B06n0009_p0692a02║心法各別自性名為自相。一切有為皆非常性。一切
B06n0009_p0692a03║有漏皆是苦性。及一切法空非我性名為共相。身自
B06n0009_p0692a04║性者。大種造色。受心自性如自名顯。法自性者。除三
B06n0009_p0692a05║餘法。傳說。在定以極微剎那。各別觀身名身念住滿。
B06n0009_p0692a06║餘三滿相如應當知。何等名為四念住體。此四念住
B06n0009_p0692a07║體各有三。自性相雜所緣別故。自性念住以慧為體。
B06n0009_p0692a08║此慧有三種。謂聞等所成。即此亦名三種念住。相雜
B06n0009_p0692a09║念住以慧所餘俱有為體。所緣念住以慧所緣諸法
B06n0009_p0692a10║為體。寧知自性是慧非餘。經說。於身住循身觀名身
B06n0009_p0692d01║念住。餘三亦然。諸循觀名唯自慧體。非慧無有循觀
B06n0009_p0692d02║用故。何緣於慧立念住名。毗婆沙師說。此品念增故。
B06n0009_p0692d03║是念力持慧得轉義。如斧破木由楔力持。理實應言
B06n0009_p0692d04║慧令念住。是故於慧立念住名。隨慧所觀能明記故。
B06n0009_p0692d05║由此無滅作如是言。若有能於身住循身觀。緣身念
B06n0009_p0692d06║得住乃至廣說。世尊亦說。若有於身住循身觀者念
B06n0009_p0692d07║便住不謬。然有經言。此四念住由何故集。由何故滅。
B06n0009_p0692d08║食觸名色作意集故。如次令身受心法集。食觸名色
B06n0009_p0692d09║作意滅故。如次令身受心法滅。應知彼說所緣念住
B06n0009_p0692d10║以念於彼得安住故。又念住別名隨所緣緣自他俱
B06n0009_p0693a01║相續異故。一一念住各有三種。此四念住說次隨生。
B06n0009_p0693a02║生復何緣次第如是。隨境麤者應先觀故。或諸欲貪
B06n0009_p0693a03║於身處轉。故四念住觀身在初。然貪於身由欣樂受。
B06n0009_p0693a04║欣樂於受由心不調。心之不調由惑未斷。故觀受等
B06n0009_p0693a05║如是次第。此四念住如次治彼淨樂常我四種顛倒。
B06n0009_p0693a06║故唯有四不增不減。四中三種唯不雜緣。第四所緣
B06n0009_p0693a07║通雜不雜。若唯觀法名不雜緣。若於身等二三或四。
B06n0009_p0693a08║總而觀察名為雜緣。如是熟修雜緣身等法念住已。
B06n0009_p0693a09║復何所修。頌曰。
B06n0009_p0693a10║彼居法念住總觀四所緣修非常及苦
B06n0009_p0693b01║空非我行相
B06n0009_p0693b02║論曰。彼觀行者。居緣總雜法念住中。總觀所緣身等
B06n0009_p0693b03║四境修四行相。所謂非常苦空非我。修此觀已生何
B06n0009_p0693b04║善根。頌曰。
B06n0009_p0693b05║從此生煖法具觀四聖諦修十六行相
B06n0009_p0693b06║次生頂亦然如是二善根皆初法後四
B06n0009_p0693b07║次忍唯法念下中品同頂上唯觀欲苦
B06n0009_p0693b08║一行一剎那世第一亦然皆慧五除得
B06n0009_p0693b09║論曰。修習總緣共相法念住。漸次成熟乃至上上品。
B06n0009_p0693b10║從此念住後。有順決擇分初善根生。名為煖法。此法
B06n0009_p0693c01║如煖立煖法名。是能燒惑薪聖道火前相。如火前相
B06n0009_p0693c02║故名為煖。此煖善根分位長故。能具觀察四聖諦境。
B06n0009_p0693c03║及能具修十六行相。觀苦聖諦修四行相。一非常二
B06n0009_p0693c04║苦三空四非我。觀集聖諦修四行相。一因二集三生
B06n0009_p0693c05║四緣。觀滅聖諦修四行相。一滅二靜三妙四離。觀道
B06n0009_p0693c06║聖諦修四行相。一道二如三行四出。此相差別如後
B06n0009_p0693c07║當辯。此煖善根下中上品漸次增長至成滿時有善
B06n0009_p0693c08║根生。名為頂法。此轉勝故更立異名。動善根中此法
B06n0009_p0693c09║最勝如人頂故名為頂法。或由此是進退兩際如山
B06n0009_p0693c10║頂故。說名為頂。此亦如煖具觀四諦。及能具修十六
B06n0009_p0693d01║行相。如是煖頂二種善根。初安足時唯法念住。以何
B06n0009_p0693d02║義故名初安足。謂隨何善根以十六行相最初遊踐
B06n0009_p0693d03║四聖諦迹。後增進時具四念住。諸先所得後不現前。
B06n0009_p0693d04║於彼不生欽重心故。此頂善根下中上品漸次增長
B06n0009_p0693d05║至成滿時有善根生名為忍法。於四諦理能忍可中
B06n0009_p0693d06║此最勝故。又此位忍無退墮故名為忍法。此忍善根
B06n0009_p0693d07║安足增進皆法念住。與前有別。然此忍法有下中上。
B06n0009_p0693d08║下中二品與頂法同。謂具觀察四聖諦境及能具修
B06n0009_p0693d09║十六行相。上品有異。唯觀欲苦與世第一相隣接故。
B06n0009_p0693d10║由此義准。煖等善根皆能具緣三界苦等義已成立。
B06n0009_p0694a01║無簡別故。謂瑜伽師於色無色對治道等一一聖諦
B06n0009_p0694a02║行相所緣漸減漸略。乃至但有二念作意思惟欲界
B06n0009_p0694a03║苦聖諦境。齊此以前名中忍位。從此位無間起勝善
B06n0009_p0694a04║根一行一剎那名上品忍。此善根起不相續故。上品
B06n0009_p0694a05║忍無間生世第一法。如上品忍緣欲苦諦修一行相
B06n0009_p0694a06║唯一剎那。此有漏故名為世間。是最勝故名為第一。
B06n0009_p0694a07║此有漏法世間中勝。是故名為世第一法。有士用力
B06n0009_p0694a08║離同類因引聖道生。故名最勝。如是煖等四種善根。
B06n0009_p0694a09║念住性故。皆慧為體。若并助伴皆五蘊性。然除彼得
B06n0009_p0694a10║勿諸聖者煖等善根重現前故。此中煖法初安足時。
B06n0009_p0694d01║緣三諦法念住現在。修未來四。隨一行相現在。修未
B06n0009_p0694d02║來四。緣滅諦法念住現在。修未來一。隨一行相現在。
B06n0009_p0694d03║修未來四。由此種性先未曾得。要同分者方能修故。
B06n0009_p0694d04║後增進時緣三諦。隨一念住現在。修未來四。隨一行
B06n0009_p0694d05║相現在。修未來十六。緣滅諦法念住現在。修未來四。
B06n0009_p0694d06║隨一行相現在。修未來十六。由此種性先已曾得。不
B06n0009_p0694d07║同分者亦能修故。頂初安足緣四諦法念住現在。修
B06n0009_p0694d08║未來四。隨一行相現在。修未來十六。後增進時緣三
B06n0009_p0694d09║諦隨一念住現在。修未來四。隨一行相現在。修未來
B06n0009_p0694d10║十六。緣滅諦法念住現在。修未來四。隨一行相現在。
B06n0009_p0695a01║修未來十六。忍初安足及後增進。緣四諦法念住現
B06n0009_p0695a02║在。修未來四。隨一行相現在。修未來十六。然於增進
B06n0009_p0695a03║畧所緣時。隨畧彼所緣不修彼行相。世第一法緣欲
B06n0009_p0695a04║苦諦法念住現在。修未來四。隨一行相現在。修未來
B06n0009_p0695a05║四。無異分故。似見道故。已辯所生善根相體。今次應
B06n0009_p0695a06║辯此差別義。頌曰。
B06n0009_p0695a07║此順決擇分四皆修所成六地二或七
B06n0009_p0695a08║依欲界身九三女男得二第四女亦爾
B06n0009_p0695a09║聖由失地捨異生由命終初二亦退捨
B06n0009_p0695a10║依本必見諦捨已得非先二捨性非得
B06n0009_p0695b01║論曰。此煖頂忍世第一法。四殊勝善根名順決擇分。
B06n0009_p0695b02║依何義建立順決擇分名。決謂決斷。擇謂簡擇。決斷
B06n0009_p0695b03║簡擇謂諸聖道。以諸聖道能斷疑故。及能分別四諦
B06n0009_p0695b04║相故。分謂分叚。此言意顯所順唯是見道一分。決擇
B06n0009_p0695b05║之分故得決擇分名。此四為緣引決擇分。順益彼故
B06n0009_p0695b06║得順彼名故。此名為順決擇分。如是四種皆修所成。
B06n0009_p0695b07║非聞思所成。唯等引地故。四中前二是下品攝。以俱
B06n0009_p0695b08║可動猶可退故。忍中品攝。勝前二故。有世第一為其
B06n0009_p0695b09║上故。世第一法獨是上品。此四善根皆依六地。謂四
B06n0009_p0695b10║靜慮未至中間。欲界中無。闕等引故。餘上地亦無。見
B06n0009_p0695c01║道眷屬故。又無色界心不緣欲界故。欲界先應遍知
B06n0009_p0695c02║斷故。此四善根能感色界五蘊異熟為圓滿因。不能
B06n0009_p0695c03║牽引。憎背有故。或聲為顯二有異說。謂煖頂二。尊者
B06n0009_p0695c04║妙音說。依前六及欲七地。此四善根依欲身起。人天
B06n0009_p0695c05║九處除北俱盧。前三善根三洲初起。後生天處亦續
B06n0009_p0695c06║現前。第四善根天處亦起。此無初後一剎那故。此四
B06n0009_p0695c07║善根唯依男女。前三男女俱通得二。第四女身亦得
B06n0009_p0695c08║二種。依男唯得男身善根。已得女身非擇滅故。聖依
B06n0009_p0695c09║此地得此善根。失此地時善根方捨。失地言顯遷生
B06n0009_p0695c10║上地。異生於地若失不失。但失眾同分。必捨此善根。
B06n0009_p0695d01║初二善根亦由退捨。由死退捨唯異生非聖。由失地
B06n0009_p0695d02║捨唯聖非異生。忍及世第一異生亦無退。依根本地
B06n0009_p0695d03║起煖等善根。彼於此生必定得見諦。猒生死心極猛
B06n0009_p0695d04║利故。若先捨已後重得時。所得必非先之所捨。如捨
B06n0009_p0695d05║已重得別解脫律儀。以未曾熟修大功用成故。若先
B06n0009_p0695d06║已得煖等善根經生故捨。遇了分位善說法師便生
B06n0009_p0695d07║頂等。若不遇者還從本修。失退二捨非得為性。退必
B06n0009_p0695d08║起過。失不必然。得此善根有何勝利。頌曰。
B06n0009_p0695d09║煖必至涅槃頂終不斷善忍不墮惡趣
B06n0009_p0695d10║第一入離生
B06n0009_p0696a01║論曰。四善根中若得煖法。雖有退斷善根造無間業
B06n0009_p0696a02║墮惡趣等。而無久流轉必至涅槃故。若爾何殊順解
B06n0009_p0696a03║脫分。若無障礙去見諦近。此與見道行相同故。若得
B06n0009_p0696a04║頂法雖有退等而增畢竟不斷善根。若得忍時雖命
B06n0009_p0696a05║終捨住異生位而增無退不造無間。不墮惡趣。然頌
B06n0009_p0696a06║但說不墮惡趣言。義准已知不造無間業。造無間業
B06n0009_p0696a07║者必墮惡趣故。忍位無退如前已辯。此位不墮諸惡
B06n0009_p0696a08║趣者。已遠趣彼業煩惱故。若至忍位於少趣生處身
B06n0009_p0696a09║有惑中得不生法故。趣謂諸惡趣。生謂卵濕生。處謂
B06n0009_p0696a10║無想北俱盧大梵處。身謂扇𢯯半擇迦二形身。有謂
B06n0009_p0696b01║第八等有。惑謂見所斷惑。此於下上位隨所應而得。
B06n0009_p0696b02║謂於下忍得惡趣不生。所餘不生至上忍方得。得世
B06n0009_p0696b03║第一法。雖住異生位而能趣入正性離生。頌雖不言
B06n0009_p0696b04║離命終捨。既無間入正性離生。義准已成。無命終捨。
B06n0009_p0696b05║何緣唯此能入離生。已得異生非擇滅故。能如無間
B06n0009_p0696b06║道捨異生性故。此四善根各有三品。由聲聞等種性
B06n0009_p0696b07║別故。隨何種性善根已生。彼可移轉向餘乘不。頌曰。
B06n0009_p0696b08║轉聲聞種性二成佛三餘麟角佛無轉
B06n0009_p0696b09║一坐成覺故
B06n0009_p0696b10║論曰。聲聞種性煖頂已生。容可轉成無上正覺。彼若
B06n0009_p0696c01║得忍無成佛理。謂於惡趣已超越故。菩提薩埵利物
B06n0009_p0696c02║為懷。為化有情必往惡趣。彼忍種性不可廻轉。是故
B06n0009_p0696c03║定無得成佛義。聲聞種性煖頂忍三。皆有可轉成獨
B06n0009_p0696c04║覺義。在佛乘外故說為餘。麟角佛言顯麟角喻及無
B06n0009_p0696c05║上覺煖等善根。並無移轉向餘乘義。皆以第四靜慮
B06n0009_p0696c06║為依。一坐便成自乘覺故。第四靜慮是不傾動。最極
B06n0009_p0696c07║明利三摩地故。堪為麟角喻無上覺所依。此中覺言
B06n0009_p0696c08║顯盡無生智。後當辯。此是菩提性故。言一坐者。從煖
B06n0009_p0696c09║善根乃至菩提不起于座。有餘師說。從不淨觀不起
B06n0009_p0696c10║于座乃至菩提。有餘獨覺異麟角喻。起彼種性初二
B06n0009_p0696d01║善根。轉向餘乘。理無遮礙。頗有此生創修加行即此
B06n0009_p0696d02║生引起順決擇分耶。不爾。云何。頌曰。
B06n0009_p0696d03║前順解脫分速三生解脫聞思成三業
B06n0009_p0696d04║殖在人三洲
B06n0009_p0696d05║論曰。順決擇分今生起者。必前生起順解脫分。諸有
B06n0009_p0696d06║創植順解脫分。極速三生方得解脫。謂初生起順解
B06n0009_p0696d07║脫分。第二生起順決擇分。第三生入聖。乃至得解脫。
B06n0009_p0696d08║譬如下種苗成結實三位不同。身入法性成熟解脫
B06n0009_p0696d09║三位亦爾。傳說。如是順解脫分。唯聞思所成。通三業
B06n0009_p0696d10║為體。雖就最勝唯是意業。而此思願攝起身語亦得
B06n0009_p0697a01║名為順解脫分。有施一食持一戒等深樂解脫。願力
B06n0009_p0697a02║所持便名種植順解脫分。植順解脫分唯人三洲。餘
B06n0009_p0697a03║猒離般若如應無故。遇佛出世植此善根。有餘師言。
B06n0009_p0697a04║亦遇獨覺。已因便說順解脫分。入觀次第是正所論。
B06n0009_p0697a05║於中已明諸加行道世第一法為其後邊。應說從斯
B06n0009_p0697a06║復生何道。頌曰。
B06n0009_p0697a07║世第一無間即緣欲界苦生無漏法忍
B06n0009_p0697a08║忍次生法智次緣餘界苦生類忍類智
B06n0009_p0697a09║緣集滅道諦各生四亦然如是十六心
B06n0009_p0697a10║名聖諦現觀此總有三種謂見緣事別
B06n0009_p0697b01║論曰。從世第一善根無間。即緣欲界苦聖諦境有無
B06n0009_p0697b02║漏攝法智忍生。此忍名為苦法智忍。為顯此忍是無
B06n0009_p0697b03║漏故。舉後等流以為標別。此能生法智。是法智因得
B06n0009_p0697b04║法智忍名。如華果樹。即此名入正性離生。亦復名入
B06n0009_p0697b05║正性決定。由此是初入正性離生亦是初入正性決
B06n0009_p0697b06║定。故經說。正性所謂涅槃。或正性言因諸聖道。生謂
B06n0009_p0697b07║煩惱。或根未熟。聖道能越故名離生。能決趣涅槃。或
B06n0009_p0697b08║決了諦相故。諸聖道得決定名。至此位中說名為入。
B06n0009_p0697b09║此忍生已得聖者名。此在未來捨異生性。謂許此忍
B06n0009_p0697b10║未來生時有此用非餘。如燈及生相。有餘師說。世第
B06n0009_p0697c01║一法捨異生性。此義不然。彼此同名世間法故。性相
B06n0009_p0697c02║違故。亦無有失。如上怨家能害怨命。有餘師說。此二
B06n0009_p0697c03║共捨。如無間道解脫道故。此忍無間即緣欲苦有法
B06n0009_p0697c04║智生。名苦法智。應知此智亦無漏攝。前無漏言徧流
B06n0009_p0697c05║後故。如緣欲界苦聖諦境有苦法忍苦法智生。如是
B06n0009_p0697c06║復於法智無間總緣餘界苦聖諦境。有類智忍生。名
B06n0009_p0697c07║苦類智忍。此忍無間即緣此境有類智生。名苦類智。
B06n0009_p0697c08║最初證知諸法真理故名法智。此後境智與前相似
B06n0009_p0697c09║故得類名。以後隨前而證境故。如緣苦諦欲界及餘
B06n0009_p0697c10║生法類忍法類智四。緣餘三諦各四亦然。謂復於前
B06n0009_p0697d01║苦類智後。次緣欲界集聖諦境有法智忍生。名集法
B06n0009_p0697d02║智忍。此忍無間即緣欲集有法智生。名集法智。次緣
B06n0009_p0697d03║餘界集聖諦境有類智忍生。名集類智忍。此忍無間
B06n0009_p0697d04║即緣此境有類智生。名集類智。次緣欲界滅聖諦境
B06n0009_p0697d05║有法智忍生。名滅法智忍。此忍無間即緣欲滅有法
B06n0009_p0697d06║智生。名滅法智。次緣餘界滅聖諦境有類智忍生。名
B06n0009_p0697d07║滅類智忍。此忍無間即緣此境有類智生。名滅類智。
B06n0009_p0697d08║次緣欲界道聖諦境有法智忍生。名道法智忍。此忍
B06n0009_p0697d09║無間即緣欲道有法智生。名道法智。次緣餘界道聖
B06n0009_p0697d10║諦境有類智忍生。名道類智忍。此忍無間即緣此境
B06n0009_p0698a01║有類智生。名道類智。如是次第有十六心。總說名為
B06n0009_p0698a02║聖諦現觀。此中餘部有作是言。於諸諦中唯頓現觀。
B06n0009_p0698a03║然彼意趣應更推尋。彼現觀言無差別故。詳諸現觀
B06n0009_p0698a04║總有三種。謂見緣事有差別故。唯無漏慧於諸諦境
B06n0009_p0698a05║現見分明名見現觀。此無漏慧并餘相應同一所緣
B06n0009_p0698a06║名緣現觀。此諸能緣并餘俱有戒生相等不相應法
B06n0009_p0698a07║同一事業名事現觀。見苦諦時於苦聖諦具三現觀。
B06n0009_p0698a08║於餘三諦唯事現觀。謂斷證修。若諸諦中約見現觀
B06n0009_p0698a09║說頓現觀理必不然。以諸諦中行相別故。若言以一
B06n0009_p0698a10║無我行相總見諸諦則不應用苦等行相見苦諦等。
B06n0009_p0698b01║如是便與契經相違。如契經言。諸聖弟子以苦行相
B06n0009_p0698b02║思惟於苦。以集行相思惟於集。以滅行相思惟於滅。
B06n0009_p0698b03║以道行相思惟於道。無漏作意相應擇法。若言此經
B06n0009_p0698b04║說修道位此亦不然。如見修故。若彼復謂見一諦時
B06n0009_p0698b05║於餘諦中得自在故說頓現觀理亦無失。然於如是
B06n0009_p0698b06║現觀中間有起不起。別應思擇。若彼復謂於見苦時。
B06n0009_p0698b07║即能斷集證滅修道說頓現觀理亦無失。由先已說
B06n0009_p0698b08║見苦諦時於餘三諦中有事現觀故。依見現觀。於契
B06n0009_p0698b09║經中見有誠文。說漸現觀。如契經說。佛告長者。於四
B06n0009_p0698b10║聖諦非頓現觀必漸現觀。乃至廣說。如是等有三經。
B06n0009_p0698c01║一一經有別喻。若謂有經作如是說。但於苦諦無惑
B06n0009_p0698c02║無疑。於佛亦無故頓現觀。此亦非證。依定不行。或必
B06n0009_p0698c03║當斷。密意說故。已辯現觀具十六心。此十六心為依
B06n0009_p0698c04║何地。頌曰。
B06n0009_p0698c05║皆與世第一同依於一地
B06n0009_p0698c06║論曰。隨世第一所依諸地應知即此十六心依。彼依
B06n0009_p0698c07║六地。如先已說。何緣必有如是忍智前後次第間雜
B06n0009_p0698c08║而起。頌曰。
B06n0009_p0698c09║忍智如次第無間解脫道
B06n0009_p0698c10║論曰。十六心中忍是無間道。約斷惑得無能隔礙故。
B06n0009_p0698d01║智是解脫道。已解脫惑得與離繫得俱時起故。具二
B06n0009_p0698d02║次第理定應然。猶如世間驅賊閉戶。若謂第二唯無
B06n0009_p0698d03║間道與離繫得俱時而生。則此位中於彼彼境應定
B06n0009_p0698d04║不起已斷疑智。若謂見位唯忍斷惑則與本論說九
B06n0009_p0698d05║結聚相違。此難不然。諸忍皆是智眷屬故。如王眷屬
B06n0009_p0698d06║所作事業名王所作。此十六心皆見諦理。一切可說
B06n0009_p0698d07║見道攝耶。不爾。云何。頌曰。
B06n0009_p0698d08║前十五見道見未曾見故
B06n0009_p0698d09║論曰。苦法智忍為初。道類智忍為後。其中總有十五
B06n0009_p0698d10║剎那。皆見道所攝。見未見諦故。至第十六道類智時。
B06n0009_p0699a01║無一諦理未見今見。如習曾見。故修道攝。豈不爾時
B06n0009_p0699a02║觀道類忍見道諦理未見今見。此中約諦不約剎那。
B06n0009_p0699a03║非一剎那未見今見可名今見未見諦理。如刈畦稻
B06n0009_p0699a04║唯餘一科不可名為此畦未刈。又道類智是果攝故。
B06n0009_p0699a05║頓修八智十六行故。捨前道故。相續起故。如餘修道。
B06n0009_p0699a06║非見道攝。然道類智必不退者。任持見道所斷斷故。
B06n0009_p0699a07║即由此故應見道攝。此難不然。太過失故。何緣七智
B06n0009_p0699a08║亦見道攝。見諸諦理未究竟故。謂未周徧見諸諦理
B06n0009_p0699a09║中間起故。亦見道攝。已說見修二道生異。當依此道
B06n0009_p0699a10║分位差別建立眾聖補特伽羅。且依見道十五心位
B06n0009_p0699b01║建立眾聖有差別者。頌曰。
B06n0009_p0699b02║名隨信法行由根鈍利別具修惑斷一
B06n0009_p0699b03║至五向初果斷次三向二離八地向三
B06n0009_p0699b04║論曰。見道位中聖者有二。一隨信行。二隨法行。由根
B06n0009_p0699b05║鈍利別立二名。諸鈍根名隨信行者。諸利根名隨法
B06n0009_p0699b06║行者。由信隨行名隨信行。彼有隨信行名隨信行者。
B06n0009_p0699b07║或由慣習此隨信行以成其性故名隨信行者。彼先
B06n0009_p0699b08║信他隨行義故。准此應釋隨法行者。彼於先時由自
B06n0009_p0699b09║披閱契經等法隨行義故。即二聖者。由於修惑具斷
B06n0009_p0699b10║有殊立為三向。謂彼二聖若於先時未以世道斷修
B06n0009_p0699c01║斷惑名為具縛。或先已斷欲界一品乃至五品至此
B06n0009_p0699c02║位中名初果向。趣初果故。言初果者。謂預流果。此於
B06n0009_p0699c03║一切沙門果中必初得故。若先已斷欲界六品或七
B06n0009_p0699c04║八品至此位中名第二果向。趣第二果故。第二果者。
B06n0009_p0699c05║謂一來果。徧得果中此第二故。若先已離欲界九品。
B06n0009_p0699c06║或先已斷初定一品。乃至具離無所有處至此位中
B06n0009_p0699c07║名第三果向。趣第三果故。第三果者。謂不還果。數准
B06n0009_p0699c08║前釋。次依修道道類智時建立眾聖有差別者。頌曰。
B06n0009_p0699c09║至第十六心隨三向住果名信解見至
B06n0009_p0699c10║亦由鈍利別
B06n0009_p0699d01║論曰。即前隨信隨法行者至第十六道類智心名為
B06n0009_p0699d02║住果。不復名向。隨前三向今住三果。謂前預流向今
B06n0009_p0699d03║住預流果。前一來向今住一來果。前不還向今住不
B06n0009_p0699d04║還果。阿羅漢果必無初得。見道無容斷修惑故。世道
B06n0009_p0699d05║無容離有頂故。至住果位捨得二名。謂不復名隨信
B06n0009_p0699d06║法行。轉得信解見至二名。此亦由根鈍利差別。諸鈍
B06n0009_p0699d07║根者先名隨信行今名信解。諸利根者先名隨法行
B06n0009_p0699d08║今名見至。此二聖者信慧互增故。摽信解見至名別。
B06n0009_p0699d09║何緣先斷欲界修惑一至五等至第十六道類智心。
B06n0009_p0699d10║但說名為預流果等。非後果向。頌曰。
B06n0009_p0700a01║諸得果位中未得勝果道故未起勝道
B06n0009_p0700a02║名住果非向
B06n0009_p0700a03║論曰。諸得果時於勝果道必定未得故。住果者乃至
B06n0009_p0700a04║未起勝果道時。但名住果。不名後向。然諸先斷欲界
B06n0009_p0700a05║修惑一至五等至得果時此生必定起勝果道。由此
B06n0009_p0700a06║先離三靜慮染後依下地入見道者。彼得果已於現
B06n0009_p0700a07║生中必能引生後勝果道。若異此者聖生上地應不
B06n0009_p0700a08║可說定成樂根。如是已依先具倍離及全離欲入見
B06n0009_p0700a09║諦者十六心位立眾聖別。當約修惑辯漸次生能對
B06n0009_p0700a10║治道分位差別。頌曰。
B06n0009_p0700b01║地地失德九下中上各三
B06n0009_p0700b02║論曰。失謂過失。即所治障。德謂㓛德。即能治道。如先
B06n0009_p0700b03║已辯欲修斷惑九品差別。如是上地乃至有頂例亦
B06n0009_p0700b04║應爾。如所斷障一一地中各有九品。諸能治道無間
B06n0009_p0700b05║解脫九品亦然。失德如何各分九品。謂根本品有下
B06n0009_p0700b06║中上。此三各分下中上別。由此失德各分九品。謂下
B06n0009_p0700b07║下下中下上。中下中中中上。上下上中上上品。應知
B06n0009_p0700b08║此中下下品道勢力能斷上上品障。如是乃至上上
B06n0009_p0700b09║品道勢力能斷下下品障。上上品等諸能治德初未
B06n0009_p0700b10║有故。此德有時上上品等失已無故。如浣衣位麤垢
B06n0009_p0700c01║先除於後後時漸除細垢。又如麤闇小明能滅。要以
B06n0009_p0700c02║大明方滅細闇。失德相對理亦應然。白法力強黑法
B06n0009_p0700c03║力劣故剎那頃劣道現行。無始時來展轉增益上品
B06n0009_p0700c04║諸惑能令頓斷。如經久時所集眾病服少良藥能令
B06n0009_p0700c05║頓愈。又如長時所集大闇。一剎那頃小燈能滅。已辯
B06n0009_p0700c06║失德差別九品。次當依彼立聖者別。且諸有學修道
B06n0009_p0700c07║位中總亦名為信解見至。隨位復有多種差別。先應
B06n0009_p0700c08║建立都未斷者。頌曰。
B06n0009_p0700c09║未斷修斷失住果極七返
B06n0009_p0700c10║論曰。諸住果者於一切地修所斷失都未斷時名為
B06n0009_p0700d01║預流。生極七返。七返言顯。七往返生。是人天中各七
B06n0009_p0700d02║生義。極言為顯受生最多。非諸預流皆受七返故。契
B06n0009_p0700d03║經說極七返生。是彼最多七返生義。諸無漏道總名
B06n0009_p0700d04║為流。由此為因趣涅槃故。預言為顯最初至得。彼預
B06n0009_p0700d05║流故說名預流。此預流名為因何義。若初得道名為
B06n0009_p0700d06║預流則預流名應目第八。若初得果名為預流則倍
B06n0009_p0700d07║離欲全離欲者至道類智應名預流。此預流名目初
B06n0009_p0700d08║得果。然依徧得一切果者初所得果建立此名。一來
B06n0009_p0700d09║不還非定初得。此定初得故名預流。何緣此名不目
B06n0009_p0700d10║第八。以要至得道類智時具得向果無漏道故。具得
B06n0009_p0701a01║見修無漏道故。於現觀流徧至得故名預流者。第八
B06n0009_p0701a02║不然。故預流名不目第八。彼從此後別於人中極多
B06n0009_p0701a03║結七中有生有。天中亦然。總二十八。皆七等故說極
B06n0009_p0701a04║七生。如七處善及七葉樹。毗婆沙師所說如是。若爾
B06n0009_p0701a05║何故契經中言無處無容見圓滿者更可有受第八
B06n0009_p0701a06║有義。此契經意約一趣說。若如言執中有應無。若爾
B06n0009_p0701a07║上流極有頂者。亦應一趣無第八生。依欲界說故無
B06n0009_p0701a08║此過。此何為證為教為理。以何證彼於人天中各受
B06n0009_p0701a09║七生非合受七。以契經說天七及人。飲光部經分明
B06n0009_p0701a10║別說於人天處各受七生。由是此中不應固執。若於
B06n0009_p0701b01║人趣得預流果。彼還人趣得般涅槃。於天趣得還於
B06n0009_p0701b02║天趣。何緣彼無受第八有。相續齊此必成熟故。聖道
B06n0009_p0701b03║種類法應如是。如七步蛇第四日瘧。又彼有餘七結
B06n0009_p0701b04║在故。謂二下分五上分結。中間雖有聖道現前。餘業
B06n0009_p0701b05║力持不證圓寂。至第七有逢無佛法時。彼在居家得
B06n0009_p0701b06║阿羅漢果。既得果已必不住家。法爾自得苾芻形相。
B06n0009_p0701b07║有言。彼往餘道出家。云何彼名無退墮法。以不生長
B06n0009_p0701b08║退墮業故。違彼生長業與果故。強盛善根鎮彼身故。
B06n0009_p0701b09║加行意樂俱清淨故。諸有決定墮惡趣業尚不起忍。
B06n0009_p0701b10║況得預流。故有頌言。愚作罪小亦墮惡。智為罪大亦
B06n0009_p0701c01║脫苦。如團鐵小亦沉水。為鉢鐵大亦能浮。經說預流
B06n0009_p0701c02║作苦邊際。依何義立苦邊際名。依齊此生後更無苦。
B06n0009_p0701c03║是令後苦不相續義。或苦邊際所謂涅槃。如何涅槃
B06n0009_p0701c04║可是所作。除彼得障故說作言。如言作空。謂毀臺觀。
B06n0009_p0701c05║餘位亦有極七返生。然非決定。是故不說。
B06n0009_p0701c06║冠導阿毗達磨俱舍論卷第二十三（說一切有部）