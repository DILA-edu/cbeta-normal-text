B06n0009_p0712d01║冠導阿毘達磨俱舍論卷第二十五
B06n0009_p0712d02║尊者世親造
B06n0009_p0712d03║唐三藏法師玄奘奉詔譯
B06n0009_p0712d04║扶桑雒陽比丘旭雅編輯
B06n0009_p0712d05║分別賢聖品第六之四
B06n0009_p0712d06║如前所說。不動應果。初盡智後起無生智。諸阿羅漢
B06n0009_p0712d07║如預流等有差別不。亦有。云何。頌曰。
B06n0009_p0712d08║阿羅漢有六謂退至不動前五信解生
B06n0009_p0712d09║總名時解脫後不時解脫從前見至生
B06n0009_p0712d10║論曰。於契經中說阿羅漢由種性異故有六種。一者
B06n0009_p0712d11║退法二者思法。三者護法。四安住法。五堪達法。六不
B06n0009_p0713a01║動法。於此六中前之五種從先學位信解性生。即此
B06n0009_p0713a02║總名時愛心解脫。恒時愛護及心解脫故。亦說名為
B06n0009_p0713a03║時解脫者以要待時及解脫故。略初言故。如言酥瓶。
B06n0009_p0713a04║由此待時方能入定。謂待資具無病處等勝緣合時
B06n0009_p0713a05║方入定故。不動法性說名為後。即此名為不動心解
B06n0009_p0713a06║脫。以無退動及心解脫故。亦說名為不時解脫。以不
B06n0009_p0713a07║待時及解脫故。謂三摩地隨欲現前不待勝緣和合
B06n0009_p0713a08║時故。或依暫時畢竟解脫。建立時解脫不時解脫名。
B06n0009_p0713a09║容有退墮時無退墮時故。此從學位見至性生。如是
B06n0009_p0713a10║所明六阿羅漢所有種性。為是先有。為後方得。不定。
B06n0009_p0713b01║云何。頌曰。
B06n0009_p0713b02║有是先種性有後練根得
B06n0009_p0713b03║論曰。退法種性必是先有。思法等五亦有後得。謂有
B06n0009_p0713b04║先來是思法性。有先退法性後練根成思。乃至不動
B06n0009_p0713b05║隨應當說。言退法者。謂遇少緣便退所得。非思法等。
B06n0009_p0713b06║言思法者。謂懼退失恒思自害。言護法者。謂於所得
B06n0009_p0713b07║喜自防護。安住法者。離勝退緣雖不自防亦能不退。
B06n0009_p0713b08║離勝加行亦不增進。堪達法者。彼性堪能好修練根
B06n0009_p0713b09║速達不動。不動法者。彼必無退。此六種性先學位中。
B06n0009_p0713b10║初二闕恒時及尊重加行。由根有異故有差別。第三
B06n0009_p0713c01║唯有恒時加行。第四唯有尊重加行。第五具二而是
B06n0009_p0713c02║鈍根。第六利根具二加行。退法種性非必定退。乃至
B06n0009_p0713c03║堪達非必能達。但約容有建立此名。故六阿羅漢通
B06n0009_p0713c04║三界皆有。若執退者必定應退。乃至堪達必能達者。
B06n0009_p0713c05║彼執欲界具足有六。色無色界中唯安住不動。彼無
B06n0009_p0713c06║退失自害自防及修練根故唯有二。如是六種阿羅
B06n0009_p0713c07║漢中。誰從何退。為性為果。頌曰。
B06n0009_p0713c08║四從種性退五從果非先
B06n0009_p0713c09║論曰。不動種性必無退理。前之五種皆有退義。於中
B06n0009_p0713c10║後四有從性退。退法一種無退性理。由此種性最居
B06n0009_p0713d01║下故。五種皆有從果退義。雖俱有退然並非先。謂諸
B06n0009_p0713d02║無學先學位中所住種性。彼從此性必無退理。學無
B06n0009_p0713d03║學道所成堅故。若諸有學先凡位中所住種性。彼從
B06n0009_p0713d04║此性亦無退理。世出世道所成堅故。若住此位後修
B06n0009_p0713d05║練根所得思等四種種性。彼從此性容有退理。二先
B06n0009_p0713d06║位中住思等性必亦無退此所得果。唯先退法有退
B06n0009_p0713d07║果義。又亦無退先所得果。後所得果容有退義。是故
B06n0009_p0713d08║定無退預流果。由此應果退法有三。一增進根。二退
B06n0009_p0713d09║住學。三住自位而般涅槃。思法有四。三如前說。更加
B06n0009_p0713d10║一種退住退性。餘三如次有五六七。應知後一後一
B06n0009_p0714a01║增故。思法等四退住學位時。還住退非餘。若異此者
B06n0009_p0714a02║得勝種性故。應是進非退。何緣定無退先果者。以見
B06n0009_p0714a03║所斷依無事故。謂有身見依我處轉。見所斷惑此見
B06n0009_p0714a04║為根。我體既無名依無事。以無事故必無退理。若爾
B06n0009_p0714a05║應說此惑緣無。非此緣無諦為境故。然於諦境不如
B06n0009_p0714a06║實緣。諸煩惱中誰不如是。雖皆如是而有差別。以修
B06n0009_p0714a07║斷惑各有別事。即是可意不可意等於所緣境此相
B06n0009_p0714a08║非無。見所斷惑計有我等。非諸諦境有我等相。以無
B06n0009_p0714a09║事故。與修斷別。謂於色等所緣境中我見妄增。作者
B06n0009_p0714a10║受者自在而轉。非實我性。邊執見等隨此而生。故並
B06n0009_p0714b01║說為依無事惑。若修所斷貪瞋慢癡。色等境中唯起
B06n0009_p0714b02║染著增背高舉不了行轉故。並說為依有事惑。又見
B06n0009_p0714b03║斷惑於諦理中執我我所斷常見等。非諦中有少我
B06n0009_p0714b04║等事。見斷貪等緣此而生。是故皆名依無事惑。修所
B06n0009_p0714b05║斷惑於色等中謂好醜等。然色等境非無少分好醜
B06n0009_p0714b06║等別。是故可名依有事惑。又見斷惑迷諦理起名依
B06n0009_p0714b07║無事。修所斷惑迷麤事生名依有事。諦理真實。楷定
B06n0009_p0714b08║可依。聖慧已證必無退理。事相浮偽無定可依。斷迷
B06n0009_p0714b09║彼惑。有失念退。或修斷惑非審慮生。昧鈍性故。見所
B06n0009_p0714b10║斷惑由審慮生。推度性故。聖不審慮於麤事中失念
B06n0009_p0714c01║或生。審慮不爾。如於繩等卒爾謂蛇。故修斷惑聖有
B06n0009_p0714c02║退起。非由卒爾可起見惑。聖若審慮便見諦理。故聖
B06n0009_p0714c03║見斷定無退義。經部師說。從阿羅漢亦無退義。彼說
B06n0009_p0714c04║應理。云何知然。由教理故。如何由教。經言。苾芻聖慧
B06n0009_p0714c05║斷惑名為實斷。又契經言。我說有學應不放逸。非阿
B06n0009_p0714c06║羅漢。雖有經言佛告慶喜。我說。利養等亦障阿羅漢
B06n0009_p0714c07║而不說退阿羅漢果。但說退失現法樂住。經言不動
B06n0009_p0714c08║心解脫身作證。我定說無因緣從此退故。若謂有退。
B06n0009_p0714c09║由經說有時愛解脫。我亦許然。但應觀察彼之所退。
B06n0009_p0714c10║為應果性。為靜慮等。然彼根本靜慮等持。要待時現
B06n0009_p0714d01║前故名時解脫。彼為獲得現法樂住數希現前故名
B06n0009_p0714d02║為愛。有說。此定是所愛味。諸阿羅漢果性解脫恒隨
B06n0009_p0714d03║逐故不應名時。更不欣求故不名愛若應果性容有
B06n0009_p0714d04║退者。如何世尊但說所證現法樂住有可退理。由此
B06n0009_p0714d05║證知。諸阿羅漢果性解脫必是不動。然由利等擾亂
B06n0009_p0714d06║過失有於所得現法樂住退失自在。謂諸鈍根。若諸
B06n0009_p0714d07║利根則無退失。故於所得現法樂住有退無退故名
B06n0009_p0714d08║退不退法。如是思等如理應思。不退安住不動何別。
B06n0009_p0714d09║非練根得名為不退。練根所得名為不動。此二所起
B06n0009_p0714d10║殊勝等至。設遇退緣亦無退理。安住法者。但於已住
B06n0009_p0715a01║諸勝德中能無退失。不能更引餘勝德生。設復引生
B06n0009_p0715a02║從彼可退。是不退等三種差別。然喬底迦昔在學位。
B06n0009_p0715a03║於時解脫極噉味故。又鈍根故數數退失。深自猒責
B06n0009_p0715a04║執刀自害。由於身命無所戀惜。臨命終時得阿羅漢
B06n0009_p0715a05║便般涅槃。故喬底迦亦非退失阿羅漢果。又增十經
B06n0009_p0715a06║作如是說。一法應起。謂時愛心解脫。一法應證。謂不
B06n0009_p0715a07║動心解脫。若應果性名為時愛心解脫者。何故於此
B06n0009_p0715a08║增十經中再說應果。又曾無處說阿羅漢果名為應
B06n0009_p0715a09║起。但說名應證。又說鈍根所攝應果名為應起。為顯
B06n0009_p0715a10║何義。若為顯彼能起現前則餘利根最應能起。若為
B06n0009_p0715b01║顯彼應起現前亦餘利根最所應起。故時解脫非應
B06n0009_p0715b02║果性。若爾何故說時解脫應果。謂有應果根性鈍故
B06n0009_p0715b03║要待時故定方現前。若與彼相違名不時解脫。阿毗
B06n0009_p0715b04║達磨亦作是言。欲貪隨眠由三處起。一欲貪隨眠未
B06n0009_p0715b05║斷徧知故。二順彼纏法正現在前故。三於彼正起非
B06n0009_p0715b06║理作意故。前謂彼據具因生說。復有何法因不具生。
B06n0009_p0715b07║是名由教。如何由理。若阿羅漢有令煩惱畢竟不起
B06n0009_p0715b08║治道已生。是則不應退起煩惱。若阿羅漢此道未生。
B06n0009_p0715b09║未能永㧞煩惱種故應非漏盡。若非漏盡寧說為應。
B06n0009_p0715b10║是名由理。若爾應釋炭喻契經。如說。多聞諸聖弟子
B06n0009_p0715c01║若行若住有處有時失念故生惡不善覺。此經唯說
B06n0009_p0715c02║阿羅漢果。由此經言彼聖弟子心於長夜隨順遠離
B06n0009_p0715c03║廣說乃至臨入涅槃。餘契經中。有即說此順遠離等
B06n0009_p0715c04║名應果力。又此經說。彼於一切順漏已能永吐已得
B06n0009_p0715c05║清凉。由此定知。是阿羅漢。實後所說是阿羅漢。然彼
B06n0009_p0715c06║乃至於行住時未善通達容有此事。謂有學者於行
B06n0009_p0715c07║住時由失念故容起煩惱。後成無學則無起義。前依
B06n0009_p0715c08║學位故說無失。毗婆沙師定作是說。阿羅漢果亦有
B06n0009_p0715c09║退義。唯阿羅漢種性有六。為餘亦有六種性耶。設有
B06n0009_p0715c10║皆能修練根不。頌曰。
B06n0009_p0715d01║學異生亦六練根非見道
B06n0009_p0715d02║論曰。有學異生種性亦六。六種應果彼為先故。然見
B06n0009_p0715d03║道位必無練根。此位無容起加行故。唯於信解異生
B06n0009_p0715d04║位中。能修練根如無學位。如契經說。我說由斯所證
B06n0009_p0715d05║四種增上心所現法樂住隨一有退。所得不動心解
B06n0009_p0715d06║脫身作證。我決定說無因緣從此退。如何不動法退
B06n0009_p0715d07║現法樂住。頌曰。
B06n0009_p0715d08║應知退有三已未得受用佛唯有最後
B06n0009_p0715d09║利中後鈍三
B06n0009_p0715d10║論曰。應知諸退總有三種。一已得退。謂退已得殊勝
B06n0009_p0716a01║功德。二未得退。謂未能得殊勝功德。三受用退。謂諸
B06n0009_p0716a02║已得殊勝功德不現在前。於此三中世尊唯有一受
B06n0009_p0716a03║用退。以具眾德無容一時頓現前故。餘不動法具有
B06n0009_p0716a04║受用及未得退。亦於勝己殊勝功德猶未得故。餘五
B06n0009_p0716a05║種性容具有三。亦容退失已得德故。約受用退說不
B06n0009_p0716a06║動法退現法樂無相違過。無退論者作如是說。諸無
B06n0009_p0716a07║漏解脫皆名不動。然別立第六不動法者。如前釋通。
B06n0009_p0716a08║不應為難。諸阿羅漢既許退果。為更生不。諸住果時
B06n0009_p0716a09║所不作事退時作不。不爾。何緣。頌曰。
B06n0009_p0716a10║一切從果退必得不命終住果所不為
B06n0009_p0716b01║慙增故不作
B06n0009_p0716b02║論曰。無從果退中間命終。退已須㬰必還得故。如契
B06n0009_p0716b03║經說。苾芻當知。如是多聞諸聖弟子違失正念。速復
B06n0009_p0716b04║還能令所退起盡沒滅離。若謂不然。修梵行果應非
B06n0009_p0716b05║安隱可委信處。又住果位所不應為違果事業由慙
B06n0009_p0716b06║增故於暫退時亦必不造。譬如壯士雖蹶不仆。如上
B06n0009_p0716b07║所言。有練根得無學有學。正練根時各幾無間幾解
B06n0009_p0716b08║脫道。何性攝。何所依。頌曰。
B06n0009_p0716b09║練根無學位九無間解脫久習故學一
B06n0009_p0716b10║無漏依人三無學依九地有學但依六
B06n0009_p0716c01║捨果勝果道唯得果道故
B06n0009_p0716c02║論曰。求勝種性修練根者。無學位中轉一一性各九
B06n0009_p0716c03║無間九解脫道。如得應果。所以者何。彼鈍根性由久
B06n0009_p0716c04║慣習非少功力可能令轉。學無學道所成堅故。有學
B06n0009_p0716c05║位中轉一一性各一無間一解脫道。如得初果。上相
B06n0009_p0716c06║違故。彼加行道諸位各一。如是無間及解脫道一切
B06n0009_p0716c07║唯是無漏性攝。聖者必無用有漏道而轉根理。非增
B06n0009_p0716c08║上故。依謂身地。此所依身唯人三洲。餘無退故。此所
B06n0009_p0716c09║依地無學通九。謂未至中間四定三無色。有學唯六。
B06n0009_p0716c10║謂除後三。所以者何。夫轉根者。容有捨果及勝果道。
B06n0009_p0716d01║所得唯果非向道故。無有學果無色地攝。故學練根
B06n0009_p0716d02║但依六地。諸無學位補特伽羅。總有幾種。由何差別。
B06n0009_p0716d03║頌曰。
B06n0009_p0716d04║七聲聞二佛差別由九根
B06n0009_p0716d05║論曰。居無學位聖者有九。謂七聲聞及二覺者。退法
B06n0009_p0716d06║等五不動分二。後先別故名七聲聞。獨覺大覺名二
B06n0009_p0716d07║覺者。由下下等九品根異令無學聖成九差別。學無
B06n0009_p0716d08║學位有七聖者。一切聖者皆此中攝。一隨信行。二隨
B06n0009_p0716d09║法行。三信解。四見至。五身證。六慧解脫。七俱解脫。依
B06n0009_p0716d10║何立七。事別有幾。頌曰。
B06n0009_p0717a01║加行根滅定解脫故成七此事別唯六
B06n0009_p0717a02║三道各二故
B06n0009_p0717a03║論曰。依加行異立初二種。謂依先時隨他及法於所
B06n0009_p0717a04║求義修加行故。立隨信行隨法行名。依根不同立次
B06n0009_p0717a05║二種。謂依鈍利信慧根增如次名為信解見至。依得
B06n0009_p0717a06║滅定立身證名。由身證得滅盡定故。依解脫異立後
B06n0009_p0717a07║二種。謂依唯慧離煩惱障者立慧解脫。依兼得定離
B06n0009_p0717a08║解脫障者立俱解脫。此名雖七事別唯六。謂見道中
B06n0009_p0717a09║有二聖者。一隨信行。二隨法行。此至修道別立二名。
B06n0009_p0717a10║一信解。二見至。此至無學復立二名。謂時解脫不時
B06n0009_p0717d01║解脫。應知此中一隨信行根故成三。謂下中上。性故
B06n0009_p0717d02║成五。謂退法等。道故成十五。謂八忍七智。離染故成
B06n0009_p0717d03║七十三。謂具縛離八地染。依身故成九。謂三洲欲天。
B06n0009_p0717d04║若根性道離染依身相乘合成一億四萬七千八百
B06n0009_p0717d05║二十五種。隨法行等如理應思。何等名俱及慧解脫。
B06n0009_p0717d06║頌曰。
B06n0009_p0717d07║俱由得滅定餘名慧解脫
B06n0009_p0717d08║論曰。諸阿羅漢得滅定者名俱解脫。由慧定力解脫
B06n0009_p0717d09║煩惱解脫障故。所餘未得滅盡定者名慧解脫。但由
B06n0009_p0717d10║慧力於煩惱障得解脫故。如世尊說。五煩惱斷不可
B06n0009_p0718a01║牽引未名滿學。學無學位各由幾因於等位中獨稱
B06n0009_p0718a02║為滿。頌曰。
B06n0009_p0718a03║有學名為滿由根果定三無學得滿名
B06n0009_p0718a04║但由根定二
B06n0009_p0718a05║論曰。學於學位獨得滿名。具由三因。謂根果定。有有
B06n0009_p0718a06║學者但由根故亦得滿名。謂諸見至未離欲染。有有
B06n0009_p0718a07║學者但由果故亦得滿名。謂信解不還未得滅盡定。
B06n0009_p0718a08║有有學者由根果故亦得滿名。謂見至不還未得滅
B06n0009_p0718a09║盡定。有有學者由果定故亦得滿名。謂諸信解得滅
B06n0009_p0718a10║盡定。有有學者具由三故獨得滿名。謂諸見至得滅
B06n0009_p0718b01║盡定。無有學者但由定故及根定故亦得滿名。諸無
B06n0009_p0718b02║學者於無學位由根定二獨得滿名。無學位中無非
B06n0009_p0718b03║果滿故無由果亦立滿名。有但由根亦名為滿。謂不
B06n0009_p0718b04║時解脫未得滅盡定。有但由定亦名為滿。謂時解脫
B06n0009_p0718b05║得滅盡定。有具由二獨名為滿。謂不時解脫已得滅
B06n0009_p0718b06║盡定。廣說諸道差別無量。謂世出世見修道等。略說
B06n0009_p0718b07║幾道能徧攝耶。頌曰。
B06n0009_p0718b08║應知一切道略說唯有四謂加行無間
B06n0009_p0718b09║解脫勝進道
B06n0009_p0718b10║論曰。加行道者。謂從此後無間道生。無間道者。謂此
B06n0009_p0718c01║能斷所應斷障。解脫道者。謂已解脫所應斷障最初
B06n0009_p0718c02║所生。勝進道者。謂三餘道。道義云何。謂涅槃路。乘此
B06n0009_p0718c03║能往涅槃城故。或復道者。謂求所依。依此尋求涅槃
B06n0009_p0718c04║果故。解脫勝進如何名道。與道類同。轉上品故。或前
B06n0009_p0718c05║前力至後後故。或能趣入無餘依故。道於餘處立通
B06n0009_p0718c06║行名。以能通達趣涅槃故。此有幾種。依何建立。頌曰。
B06n0009_p0718c07║通行有四種樂依本靜慮苦依所餘地
B06n0009_p0718c08║遲速鈍利根
B06n0009_p0718c09║論曰。經說通行總有四種。一苦遲通行。二苦速通行。
B06n0009_p0718c10║三樂遲通行。四樂速通行。道依根本四靜慮生名樂
B06n0009_p0718d01║通行。以攝受支止觀平等任運轉故。道依無色未至
B06n0009_p0718d02║中間名苦通行。以不攝支止觀不等艱辛轉故。謂無
B06n0009_p0718d03║色定觀減止增。未至中間觀增止減。即此樂苦二通
B06n0009_p0718d04║行中。鈍根名遲。利根名速。二行於境通達稽遲故名
B06n0009_p0718d05║遲通。翻此名速。或遲鈍者所起通行名遲通行。速此
B06n0009_p0718d06║相違。道亦名為菩提分法。此有幾種。名義云何。頌曰。
B06n0009_p0718d07║覺分三十七謂四念住等覺謂盡無生
B06n0009_p0718d08║順此故名分
B06n0009_p0718d09║論曰。經說覺分有三十七。謂四念住．四正斷．四神足．
B06n0009_p0718d10║五根．五力．七等覺支．八聖道支。盡無生智說名為覺。
B06n0009_p0719a01║隨覺者別立三菩提。一聲聞菩提。二獨覺菩提。三無
B06n0009_p0719a02║上菩提。無明睡眠皆永斷故。及如實知已作已事不
B06n0009_p0719a03║復作故。此二名覺。三十七法順趣菩提。是故皆名菩
B06n0009_p0719a04║提分法。此三十七體各別耶。不爾。云何。頌曰。
B06n0009_p0719a05║此實事唯十謂慧勤定信念喜捨輕安
B06n0009_p0719a06║及戒尋為體
B06n0009_p0719a07║論曰。此覺分名雖三十七。實事唯十。即慧勤等。謂四
B06n0009_p0719a08║念住慧根慧力擇法覺支正見以慧為體。四正斷精
B06n0009_p0719a09║進根精進力精進覺支正精進以勤為體。四神足定
B06n0009_p0719a10║根定力定覺支正定以定為體。信根信力以信為體。
B06n0009_p0719b01║念根念力念覺支正念以念為體。喜覺支以喜為體。
B06n0009_p0719b02║捨覺支以行捨為體。輕安覺支以輕安為體。正語正
B06n0009_p0719b03║業正命以戒為體。正思惟以尋為體。如是覺分實事
B06n0009_p0719b04║唯十。即是信等五根力上。更加喜捨輕安戒尋。毗婆
B06n0009_p0719b05║沙師說。有十一。身業語業不相雜故。戒分為二。餘九
B06n0009_p0719b06║同前。念住等三名無別屬。如何獨說為慧勤定。頌曰。
B06n0009_p0719b07║四念住正斷神足隨增上說為慧勤定
B06n0009_p0719b08║實諸加行善
B06n0009_p0719b09║論曰。四念住等三品善法體。實徧攝諸加行善。然隨
B06n0009_p0719b10║同品增上善根。如次說為慧勤及定。何緣於慧立念
B06n0009_p0719c01║住名。毗婆沙師作如是說。慧由念力持令住故。理實
B06n0009_p0719c02║由慧令念住境。如實見者能明記故。如念住中已廣
B06n0009_p0719c03║成立。何故說勤名為正斷。於正修習斷修位中此勤
B06n0009_p0719c04║力能斷懈怠故。或名正勝。於正持策身語意中此最
B06n0009_p0719c05║勝故。何緣於定立神足名。諸靈妙德所依止故。有餘
B06n0009_p0719c06║師說。神即是定。足謂欲等。彼應覺分事有十三。增欲
B06n0009_p0719c07║心故。又違經說。如契經言。吾今為汝說神足等。神謂
B06n0009_p0719c08║受用種種神境分一為多。乃至廣說。足謂欲等四三
B06n0009_p0719c09║摩地。此中佛說定果名神。欲等所生等持名足。何緣
B06n0009_p0719c10║信等先說為根。後名為力。由此五法依下上品分先
B06n0009_p0719d01║後故。又依可屈伏不可屈伏故。信等何緣次第如是。
B06n0009_p0719d02║謂於因果先起信心為果修因。次起精進由精進故
B06n0009_p0719d03║念住所緣。由念力持心便得定。心得定故能如實知。
B06n0009_p0719d04║是故信等如是次第。當言何位何覺分增。頌曰。
B06n0009_p0719d05║初業順決擇及修見道位念住等七品
B06n0009_p0719d06║應知次第增
B06n0009_p0719d07║論曰。初業位中能審照了身等四境。慧用勝故說念
B06n0009_p0719d08║住增。煖法位中能證異品殊勝功德。勤用勝故說正
B06n0009_p0719d09║斷增。頂法位中能持勝善趣無退德。定用勝故說神
B06n0009_p0719d10║足增。忍法位中必不退墮善根堅固。得增上義故說
B06n0009_p0720a01║根增。第一位中非惑世法所能屈伏。得無屈義故說
B06n0009_p0720a02║力增。修道位中近菩提位。助覺勝故說覺支增。見道
B06n0009_p0720a03║位中速疾而轉。通行勝故說道支增。然契經中隨數
B06n0009_p0720a04║增說先七後八。非修次第。八中正見是道亦道支。餘
B06n0009_p0720a05║是道支而非道。七中擇法是覺亦覺支。餘是覺支而
B06n0009_p0720a06║非覺。毗婆沙師所說如是。有餘。於此不破契經所說
B06n0009_p0720a07║次第立念住等。謂修行者將修行時。於多境中其心
B06n0009_p0720a08║馳散。先修念住制伏其心故。契經言。此四念住能於
B06n0009_p0720a09║境界繫縛其心。及正遣除耽嗜依念。是故念住說在
B06n0009_p0720a10║最初。由此勢力勤遂增長。為成四事正策持心。是故
B06n0009_p0720b01║正斷說為第二。由精進故無憂悔心。使有堪能修治
B06n0009_p0720b02║勝定。是故神足說在第三。勝定為依便令信等與出
B06n0009_p0720b03║世法為增上緣。由此五根說為第四。根義既立。能正
B06n0009_p0720b04║伏除所治現行牽生聖法。由此五力說為第五。於見
B06n0009_p0720b05║道位建立覺支。如實覺知四聖諦故。通於二位建立
B06n0009_p0720b06║道支。俱通直往涅槃城故。如契經說。於八道支修圓
B06n0009_p0720b07║滿者於四念住至七覺支亦修圓滿。又契經說。苾芻
B06n0009_p0720b08║當知。宣如實言者喻說四聖諦。令依本路速行出者
B06n0009_p0720b09║喻令修習八聖道支。故知八道支通依二位說。隨增
B06n0009_p0720b10║位說次第既然。理實應言。此三十七幾通有漏幾無
B06n0009_p0720c01║漏耶。頌曰。
B06n0009_p0720c02║七覺八道支一向是無漏三四五根力
B06n0009_p0720c03║皆通於二種
B06n0009_p0720c04║論曰。此中七覺八聖道支唯是無漏。唯於修道見道
B06n0009_p0720c05║位中方建立故。世間亦有正見等法。而彼不得聖道
B06n0009_p0720c06║支名。所餘皆通有漏無漏。此三十七向地有幾。頌曰。
B06n0009_p0720c07║初靜慮一切未至除喜根二靜慮除尋
B06n0009_p0720c08║三四中除二前三無色地除戒前二種
B06n0009_p0720c09║於欲界有頂除覺及道支
B06n0009_p0720c10║論曰。初靜慮中具三十七。於未至地除喜覺支。近分
B06n0009_p0720d01║地中勵力轉故。於下地法猶疑慮故。第二靜慮除正
B06n0009_p0720d02║思惟。彼靜慮中已無尋故。由此二地各三十六。第三
B06n0009_p0720d03║第四靜慮中間雙除喜尋各三十五。前三無色除戒
B06n0009_p0720d04║三支并除喜尋各三十二。欲界有頂除覺道支各二
B06n0009_p0720d05║十二。無無漏故。覺分轉時必得證淨。此有幾種。依何
B06n0009_p0720d06║位得實體是何法有漏無漏耶。頌曰。
B06n0009_p0720d07║證淨有四種謂佛法僧戒見三得法戒
B06n0009_p0720d08║見道兼佛僧法謂三諦全菩薩獨覺道
B06n0009_p0720d09║信戒二為體四皆唯無漏
B06n0009_p0720d10║論曰。經說證淨總有四種。一於佛證淨。二於法證淨。
B06n0009_p0721a01║三於僧證淨。四聖戒證淨。且見道位見三諦時。一一
B06n0009_p0721a02║唯得法戒證淨。見道諦位兼得佛僧。謂於爾時兼於
B06n0009_p0721a03║成佛諸無學法。成聲聞僧學無學法亦得證淨。兼言
B06n0009_p0721a04║為顯見道諦時亦得於法及戒證淨。然所信法略有
B06n0009_p0721a05║二種。一別。二總。總通四諦。別唯三諦全菩薩獨覺道。
B06n0009_p0721a06║故見四諦時皆得法證淨。聖所愛戒與現觀俱。故一
B06n0009_p0721a07║切時無不亦得。由所信別故名有四。應知實事唯有
B06n0009_p0721a08║二種。謂於佛等三種證淨以信為體。聖戒證淨以戒
B06n0009_p0721a09║為體故唯有二。如是四種唯是無漏。以有漏法非證
B06n0009_p0721a10║淨故。為依何義立證淨名。如實覺知四聖諦理故名
B06n0009_p0721b01║為證。正信三寶及妙尸羅皆名為淨。離不信垢破戒
B06n0009_p0721b02║垢故。由證得淨立證淨名。如出觀時現起次第故說
B06n0009_p0721b03║觀內次第如是。如何出時現起次第。謂出觀位先信
B06n0009_p0721b04║世尊是正等覺。次於正法毗柰耶中信是善說。後信
B06n0009_p0721b05║聖僧是妙行者。正信三寶猶如良醫及如良藥看病
B06n0009_p0721b06║者故。由心淨故發淨尸羅。是故尸羅說為第四。要具
B06n0009_p0721b07║淨信此乃現前。如遇三緣病方除故。或此四種。猶如
B06n0009_p0721b08║導師道路商侶及所乘乘。經言。學位成就八支。無學
B06n0009_p0721b09║位中具成就十。何緣不說有學位中有正解脫及有
B06n0009_p0721b10║正智。正脫正智其體是何。頌曰。
B06n0009_p0721c01║學有餘縛故無正脫智支解脫為無為
B06n0009_p0721c02║謂勝解惑滅有為無學支即二解脫蘊
B06n0009_p0721c03║正智如覺說謂盡無生智
B06n0009_p0721c04║論曰。有學位中尚有餘縛未解脫故無解脫支。非離
B06n0009_p0721c05║少縛可名脫者。非無解脫體可立解脫智。無學已脫
B06n0009_p0721c06║諸煩惱縛。復能起二了解脫智。由二顯了可立二支。
B06n0009_p0721c07║有學不然。故唯成八。解脫體有二。謂有為無為。有為
B06n0009_p0721c08║解脫謂無學勝解。無為解脫謂一切惑滅。有為解脫
B06n0009_p0721c09║名無學支。以立支名依有為故支攝。解脫復有二種。
B06n0009_p0721c10║即餘經言心慧解脫。應知此二即解脫蘊。若爾不應
B06n0009_p0721d01║契經中說。云何解脫清淨最勝。謂心從貪離染解脫。
B06n0009_p0721d02║及從瞋癡離染解脫。於解脫蘊未滿為滿已滿為攝
B06n0009_p0721d03║修欲勤等。故解脫蘊非唯勝解。若爾是何。有餘師說。
B06n0009_p0721d04║由真智力遣貪瞋癡。即心離垢名解脫蘊。如是已說
B06n0009_p0721d05║正解脫體。正智體者如前覺說。謂即前說盡無生智。
B06n0009_p0721d06║心於何世正得解脫而言無學心解脫耶。頌曰。
B06n0009_p0721d07║無學心生時正從障解脫
B06n0009_p0721d08║論曰。如本論說。初無學心未來生時從障解脫。何謂
B06n0009_p0721d09║為障。謂煩惱得。由彼能遮此心生故。金剛喻定正滅
B06n0009_p0721d10║位中彼得正斷。初無學心於正生位正得解脫。金剛
B06n0009_p0722a01║喻定已滅位中彼得已斷。初無學心於已生位名已
B06n0009_p0722a02║解脫。未生無學及世俗心當於爾時亦名解脫。然今
B06n0009_p0722a03║且說決定生者。以於爾時行身世故。諸世俗心從何
B06n0009_p0722a04║解脫。亦即從彼遮心生障未解脫位此豈不生。雖有
B06n0009_p0722a05║已生不似今者。彼何所似。與惑得俱。此後若生無俱
B06n0009_p0722a06║惑得。道於何位令生障斷。頌曰。
B06n0009_p0722a07║道唯正滅位能令彼障斷
B06n0009_p0722a08║論曰。正滅位言顯居現在。正生言顯未來世故。道能
B06n0009_p0722a09║斷障唯正滅時。餘位定無斷障用故。非如解脫通未
B06n0009_p0722a10║生者。以生未生離障同故。經說三界謂斷離滅。以何
B06n0009_p0722b01║為體。差別云何。頌曰。
B06n0009_p0722b02║無為說三界離界謂離貪斷界斷餘結
B06n0009_p0722b03║滅界滅彼事
B06n0009_p0722b04║論曰。斷等三界。即分前說無為解脫以為自體。言離
B06n0009_p0722b05║界者。謂但離貪。言斷界者。謂斷餘結。言滅界者。謂滅
B06n0009_p0722b06║所餘貪等隨眠所隨增事故。經說三界即無為解脫。
B06n0009_p0722b07║若事能猒必能離耶。不爾。云何。頌曰。
B06n0009_p0722b08║猒緣苦集慧離緣四能斷相對互廣狹
B06n0009_p0722b09║故應成四句
B06n0009_p0722b10║論曰。唯緣苦集所起忍智說名為猒。餘則不然。四諦
B06n0009_p0722c01║境中所起忍智。能斷惑者皆得離名。廣狹有殊故成
B06n0009_p0722c02║四句。有猒非離。謂緣苦集不令惑斷所有忍智。緣猒
B06n0009_p0722c03║境故。非離染故。有離非猒。謂緣滅道能令惑斷所有
B06n0009_p0722c04║忍智。緣欣境故。能離染故。有猒亦離。謂緣苦集能令
B06n0009_p0722c05║惑斷所有忍智。有非猒離。謂緣滅道不令惑斷所有
B06n0009_p0722c06║忍智。應知此中先離欲染後見諦者所有法忍及諸
B06n0009_p0722c07║智中加行解脫勝進道攝不令惑斷。惑已斷故。非斷
B06n0009_p0722c08║治故。
B06n0009_p0722c09║勘文者　瀨邊惠燈
B06n0009_p0722c10║杉原春洞
B06n0009_p0722c11║冠導阿毗達磨俱舍論卷第二十五（說一切有部）
B06n0009_p0717b01║音釋
B06n0009_p0717b02║楷（口駭切）。擾（而沼切亂也）。戀（龍眷切眷念也）。蹶（居月切蹎也）。仆（蒲兆切倒也）。