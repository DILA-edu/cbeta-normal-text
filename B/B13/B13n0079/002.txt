B13n0079_p0019a07║釋氏六帖卷之二
B13n0079_p0019a08║齊州開元寺講俱舍論賜紫明教大師義楚集
B13n0079_p0019a09║信奉謗毀部第二
B13n0079_p0019a10║○王侯信奉（一）（一西土二此方周秦漢魏晉宋齊梁後周元魏陳隋唐）幻日敬佛西域記云摩竭陀國幻日王崇敬佛法愛育黎元隣國大族王淫刑虐政不恭職貢治兵來討
B13n0079_p0019a11║幻日王王知為臣曰今聞兵至不忍其鬬幸諸臣寮赦而不罪賜此微軀潛行草澤言畢出宮依綠山野國中感慕從者數萬棲竄海島大族得國以兵付弟浮海往罰幻日王守其埿險輕騎誘戰金皷一震奇兵四
B13n0079_p0019a12║起生擒大族及縛引現大族自愧失國以衣蒙面幻日曰汝露其面吾欲有辭大族曰臣主易位怨敵相視既非交好何用面談再三告示終不從命於是宣命數其罪曰三寶福田四生依賴苟任豺狼傾毀勝業福
B13n0079_p0019a13║不祐汝見擒於我罪無可赦宜行刑辟時幻日母博聞強識善占相聞煞大族疾告王曰我嘗聞大族奇姿多智欲見之王令引見王母告曰烏呼大族幸勿恥也世間無常榮辱更事吾猶汝母汝若吾子宜去蒙衣
B13n0079_p0019a14║一言面對大族曰昔為敵國之君今為俘囚之虜墮廢王業亡滅宗祀上愧先靈下慚黎庶誠恥面目俯仰天地不能自喪故此蒙衣王母曰興廢隨時存亡有運以心齊物則得喪俱亡以物齊心毀譽更起宜信業
B13n0079_p0019a15║報與時推移去蒙對語或存軀命大族謝曰苟以不才嗣膺王業刑政失道國祚亡滅雖縲紲之中尚貪旦夕之命敢承大造而謝厚恩於是去蒙衣王母曰子宜自愛當終爾壽言已告幻日曰先典有言宥過好生
B13n0079_p0020a01║今大族王積惡雖大餘福未盡若煞此人十二年中業色相視煞存中興之氣終非大國之王當據北方有小國土幻日承母命愍失國之君娉以稚女待以殊禮總其遺兵從大族弟自立兄投迦濕國王王深加禮
B13n0079_p0020a02║後煞彼王自立彌滅塔寺又討健馱羅國煞六億人毀寺塔一千六百不久死入無間育王奉僧善見律云佛滅度後二百一十八年為王一切諸王無不降伏兼統虛空及地下一由旬阿耨達池諸鬼
B13n0079_p0020a03║神日獻王八擔米合十六器以供王用王信佛僧八器米施比丘二器通三藏者二器供王夫人餘四自供宮中妓女合一萬六千比丘六萬恆常供養鬼神日日獻金色果香味希有五種衣又賢聖蜜漿又海龍王
B13n0079_p0020a04║獻石眼藥又無熱池邊有粳米香美鼠剝去皮又蜂供蜜迦陵頻伽鳥來作種種妙音乃至作金鏁鏁海龍王今為佛作八萬四千塔自出九十六億金錢時八億比丘僧九十六萬尼羅漢弟亦出家太子公主亦皆
B13n0079_p0020a05║出家王人佛法戒日高明慈恩傳云戒日王機惠高明才學瞻敏愛育四生敬重三寶始自誕靈洎乎沒齒貌無嗔色手不害生象馬飲水漉而後飲在位五十餘年野獸狎人舉國不煞五年一設大會日
B13n0079_p0020a06║飯千僧除三月雨不出遊方日分三時一時理務王事二時修福又絕肉食日即一食有食肉者截舌煞生斷手三藏至為曲女城設大會來與名象津致顯名在傳文多不錄安民以理西域記云烏長
B13n0079_p0020a07║國王釋迦種安民以理民愛如親候五更先禮三寶香花供養日出昇殿方覽萬機次到辰時香水浴像日飯百僧王及夫人手自益食食後習武日昳寫經十行與德行僧論法後與臣下論治國事三十餘年不廢
B13n0079_p0020a08║如此有五百子孝藝俱無倫比等王來問法金藏經云月氏國王與羣臣親來問祇夜多尊者佛法其王聰明大智有大名稱尊者曰王來時路好去亦路好王喜迥臣等不會王曰生死路也供佛
B13n0079_p0020a09║然燈悲花經云王名無諍為供養佛自頂兩膝兩手然燈而作供養如得三禪樂心不傾動光明捨頭報恩經云大光明王捨頭與婆羅門大臣等與七寶頭不肯易也身為床座法華
B13n0079_p0020a10║經云雖作世國王不貪五欲樂乃捐捨國位委政太子隨阿私仙拾薪設食乃至以己身以為床座為求大法求其佛果梵天童子西域記云童子王本梵天種千枝萬葉世代為王約已千年事梵天祠不
B13n0079_p0020a11║崇佛法聞三藏至慕三藏德大申敬禮興佛法焉王重經文西域記云佛涅槃後四百年初健馱羅國有王名加胒色迦其王敬信尊重佛經味道忘疲傳燈是務與脅尊者五百羅漢重集三藏戒
B13n0079_p0020a12║日拘摩慈恩傳五云三藏欲歸拘摩羅王致書與戒賢及奘殷勤相請得書告眾曰支那比赴戒日如何為使曰今欲東歸不及去也使至王又遣使曰弟子亦能滅法令那爛陀寺變為灰粉戒賢得書為法
B13n0079_p0020a13║師曰彼善心素薄須赴令發深心及國人等遂與使俱往至彼見王甚喜率羣臣迎拜讚歎延入宮陳音樂香花供養請受齋戒如是月餘戒日討恭御迴聞法師在拘摩羅王處驚曰我先頻請不來今何在彼令急
B13n0079_p0020a14║送法師來拘摩曰我頭易得師即不可戒日令使取頭拘摩懼知其語失乃嚴象軍二萬乘船三萬沂兢伽河以赴王所於河北有行宮見戒日王曰支那僧來否曰來王既重賢宜當自往王曰來日去拘摩迴為法
B13n0079_p0020a15║師曰王雖言來日但恐即來至夜一更數千炬燭奏節步皷戒日果來法師不起王至禮足瞻敬因問破陣樂曲等曰弟子且還明日迎師早辰使至法師與拘摩同往戒日與門師二十餘人出迎入座備陳珍膳作
B13n0079_p0021a01║樂散花王曰聞師作制惡見論何在曰在此呈論王遂讀之訖謂門師曰日光既出螢燭奪明師等所守之宗他皆破訖王曰論大好弟子欲集五天僧曲女城設大會顯師之德集十八國王名僧外道等峨峨岌岌
B13n0079_p0021a02║若雲興霧涌充塞數十里雖齊之舉衭成幃三吳之揮汗如雨未足方其盛安二殿可受千餘人等置金佛在大象帳內戒日作帝釋像拘摩作梵王像梵天執白拂寶蓋乘象侍佛而行法師及門師各乘大象至殿
B13n0079_p0021a03║供養王施金椀七金盤一澡罐一金錫𣐙一金錢三千上疊衣三千法師及諸僧各有等施摽□眾無敢破者至十日王施金錢一萬錢三萬上疊一百領□工皆有所施法師一皆不受王令以法師袈裟示大眾為
B13n0079_p0021a04║立名為大乘天小乘呼解脫天精進慈愛大集經一云有精進王稟性仁愛慈念眾生如母愛子亦常深心敬事沙門婆羅門等如子事父彼王形量瓌偉挺異常人身體圓滿眾相具足面目端正顏色光
B13n0079_p0021a05║榮威德弘普人天愛敬生剎帝利種姓父母七世尊高清淨東自周秦開元釋教錄云周穆王明聖朝時西極有聖人至千變萬化王敬之久而隱即佛化之初至秦釋利房等一十八人賷經像至始皇
B13n0079_p0021a06║不信囚於下獄善神碎獄却歸西天蓋以大法興時未至留於經像後劉向校書天閣往往見有經文孝明初興漢法本內傳云後漢孝明皇帝永平七年甲子夜夢金人身長丈六項佩日輪光明赫弈
B13n0079_p0021a07║飛在殿前明日博問羣臣此何神異通人傅毅對曰臣聞西方有佛疑是乎帝以為然遣郎中蔡愔郎將秦景博士王遵一十八人往西天尋訪佛法至大月氏國遇摩騰竺法蘭志弘大法請來漢地帝大嘉賞造寺
B13n0079_p0021a08║度人廣如寺部從永平十年丁卯至獻帝延康元年庚子一十一帝一百五十四年緇素一十二人譯經二百九十二部三百九十五卷曹魏五帝三寶錄云自文帝黃初元年庚子至元帝感熙二年乙酉
B13n0079_p0021a09║凡經五帝四十六年沙門五人出戒羯磨一十二部一十八卷吳王建初感通云吳主孫權前都武昌後都建業經邦治國諡太祖大武皇帝黃初元年壬寅至孫皓無諡天紀四年庚子凡經四主五十九
B13n0079_p0021a10║年緇素五人出經并及失譯一百八十九部四百一十七卷初僧會至感舍利置建初寺改佛陀里王問大義支謙至吳孫權聞其博學有才慧即召見之因問經中深隱之義謙應機設對釋難除疑權大
B13n0079_p0021a11║悅拜博士使轉導東宮甚加寵秩後太子登位遂退隱於穹隘山不交世務後以梵經譯為吳言等六十卒吳王孫亮發書惻愴慰贈等孫皓陵法開元錄云孫皓即政法令苛虐廢棄淫祀乃至佛教欲令
B13n0079_p0021a12║毀壞臣曰佛之威力不同餘神僧會感瑞太皇創寺今者輕毀恐貽後悔皓遣張昱詣會詰問昱雅有才辯難問縱橫會應機騁詞文理鋒出自旦至夕昱不能屈既還奏皓歎會才明非臣所測願鑒察焉皓自
B13n0079_p0021a13║對問皓時大集羣臣以馬車迎會就坐皓問曰佛教所明善惡報應何者是耶會對曰夫明王以孝慈訓世則赤鳥翔而老人見仁德育物則醴泉涌而嘉禾出善既有瑞惡亦如之故為惡於隱鬼神得而誅之
B13n0079_p0021a14║為惡於顯人得而誅之易積善餘慶詩詠求福不迴雖儒典之格言即佛教之明訓皓曰若然則周孔已明何用佛教會曰周孔所明略示近迹至於釋典備極幽微故行惡有地獄長苦修善則有天宮永樂不亦大
B13n0079_p0021a15║哉皓無以折後因溺像陰腫大信佛法從會師受五戒天紀四年四月皓降晉遘疾而終西晉司馬氏都洛陽起武帝太始元年乙酉至愍帝建興四年丙子四帝五十二年緇素一十二人所出
B13n0079_p0022a01║經戒集等及新舊集失譯總三百三十部五百九十卷東晉司馬氏都建康從元帝建武元年丁丑至恭帝元熙二年庚申一十一帝一百四年緇素十二人所譯經律一百六十八部四百六
B13n0079_p0022a02║十八卷秦姚氏都常安起姚萇昭武皇帝白雀元年甲申至泓永和三年丁巳凡經王主三十四年沙門五人羅什等共譯出經論九十四部六百三十四卷至姚興弘始三年冬羅什入關於草堂
B13n0079_p0022a03║寺逍遙園請羅什先譯大品智論爰及中觀百門金剛法華維摩經等帝自執筆大加賞重及妓女等又取釋道安習鑿齒等佛法之盛於茲大焉武哀之化案前漢武帝元狩中霍去病討凶奴至畢蘭過
B13n0079_p0022a04║居延山獲昆耶休屠王等將其兵眾五萬人降獲金人長丈餘列之於甘泉宮武帝以為大神燒香禮拜及聞西域遣張騫使大夏還云有身毒國等此即佛化之初又漢哀帝元壽元年使景德憲往月氏國誦浮圖
B13n0079_p0022a05║經還當時稍行浮圖齋戒奏黃縑白紈三十疋以贖僭詔越報楚王尚浮圖之仁祀潔三月與神為誓信也又桓帝時襄揩言佛陀黃老以諫主上欲令好生惡煞少嗜欲尚無為至漢永平十三年上夢金人即後漢
B13n0079_p0022a06║興也明君奉佛辯正理論三云儒生信心稍發邪執漸迴又問漢代君主奉佛至久而彌篤為有徵者可得聞乎曰自頂日降祥摩騰入漢歸心奉法不可殫言今當為子略陳十代君主三公宰輔通人博
B13n0079_p0022a07║識敬信佛者以告子也晉世祖武皇帝龍顏奇偉盛明革運大弘佛事廣樹伽藍晉慧帝歸心妙道契意玄宗仍於洛下造興聖寺供養百僧敏帝篤意冥感遠降神儀仍在長安造通靈白
B13n0079_p0022a08║馬二寺西晉二京寺一百八十譯經一十三人七十三部僧尼三千七百餘人東晉中宗元皇帝文軌大同中興江左造瓦官及龍宮二寺丹陽建業集千僧肅宗明皇帝聰聖玄覽
B13n0079_p0022a09║崇齋興福造皇興道場二寺集義學名稱僧百人顯宗成皇帝至意冥通聖德遐感造中興鹿野二寺集翻經義學名稱千僧孝哀皇帝近問侍臣迴心妙理賞嘉切對大啟龍光太宗
B13n0079_p0022a10║簡文仁恕溫洽作聖欽明造佛建齋度僧立寺於長千寺故塔起本浮圖壯麗殊偉烈宗孝武精心奉法至念冥扶師子國王欽其懷道故遣沙門曇摩抑遠送玉佛以表丹情召義解僧造皇秦寺捨
B13n0079_p0022a11║舊第為本起寺殿宇嚴麗安帝篤信无怠廣興福業於育王塔立大石寺右東晉一百四載合寺一千七百六十八所譯經二十七人二百六十三部僧尼二萬四千人宋高祖武皇帝啟聖建元
B13n0079_p0022a12║還淳返朴口誦梵本手寫戒經造靈根法王二寺供佛招賢集遍學千僧太宗明皇帝至治克昌口誦般若造丈八金像四鑄不成改為丈四立即圓滿莊嚴始就還高丈八且食解齋爰感舍利造弘普
B13n0079_p0022a13║寺以召名僧太祖文皇帝奉齋不煞精心慕道尚之雅對佛戒為宗坐致太平允如聖旨欽仰求那務興大法造禪靈寺常供千僧右宋世合寺一千九百一十三所譯經二十三人二百一十部釋教
B13n0079_p0022a14║隆盛篤信倍多名僧智士鬱若稻麻寶剎金輪森如竹葦齊大祖高帝手寫法華口誦般若四月八日常鑄金佛七月十五日普寺送盆供養三百名僧立陟屺正觀二寺高宗明皇帝寫一
B13n0079_p0022a15║切經造千金像口誦般若常轉法華造歸依寺召習禪僧身持六齋務修十善世祖武皇帝造招賢遊玄二寺集義學翻經釋子一百人三教格量四年考校右齊世合寺二千一十五所譯經一十六人
B13n0079_p0023a01║七十二部僧尼三萬二千五百人梁高祖武皇帝性度弘偉風鑒朗拔遊心七覺陶思八揵邁有德之前蹤躡淨名之聖軌紐地維之既裂振天網之頹綱未明求衣坐以待旦日強不息敦緝彝倫
B13n0079_p0023a02║至於鷲峯奧旨鷄園密義二諦五乘之典三藏九部之文赤髭之所未詳青目由來不釋並得文無重覽義不再思鄙周孔之俗譽譏老莊之名理能令先儒解體時彥伏膺罕入戶庭孰窺牆隩獨開聖覽迥發天情
B13n0079_p0023a03║大智閑閑外齊八則小心翼翼內斂四儀臨赤縣而溢慈悲寄玄扈以子弘誓澤周有頂道被無垠靈應嘉祥兆符先見寬仁德孝史備後書顯護所弗傳攝支所未譯並編之金簡藏諸寶印覆以珠帳擎以玉床運
B13n0079_p0023a04║花之臺妙於四柱師子之座超于九級求真繫草之賓書皮代紙亦見眾香之客洒血淹塵梁記武帝在位四十九年每以庭蔭早傾常懷感思恆加歎曰雖有四海之尊無以得申罔極故留心釋典以八部般若十
B13n0079_p0023a05║方諸佛之母除滅罪障善滌煩勞故採眾經躬述注解法輪相繼齊講不絕藉慈勝福望展孝心頻代二皇捨身以祈冥祐每捨身時地為震動於鐘山起愛敬寺青溪起智度寺捨舊第為光宅寺至普通八年造同
B13n0079_p0023a06║泰寺殿臺華綺房廊彩飾陵雲九級麗魏永寧又於雲陽臺立至敬殿景陽臺起七廟室月中再設淨饌每及宗廟蒸嘗未曾不流咽涕泗預從左右潛歎交懷雖億兆務殷而卷不輟手披閱內外以夜達晨著通史
B13n0079_p0023a07║書苑及經律異相三教義類五典文言數千餘卷至於流刑獄市多行慈悲恕其有罪不可原者改容久之然後下筆察獄聽訟明若通神自非享宴不許音樂後宮侍御皆無羅綺內殿寢處衣衾率素布被莞席草
B13n0079_p0023a08║履葛巾天鑒年來口味備斷日惟一食食菜蔬蜀獻芋蒻甚訝香美似肉因復出勑禁之自有帝王莫能爾者信不思議之君父也制五時論轉四方等造光宅同泰等五寺集重雲講聽眾千僧國內普持六齊兆民
B13n0079_p0023a09║皆受八戒梁太宗簡文皇帝天姿高朗風神起邁委心妙法通覽玄章造資敬報恩二寺刺血自書般若十部太后諱日不食而齋撰法集記二百餘卷法寶連壁二百許篇梁中宗孝
B13n0079_p0023a10║元皇帝體聖多能入微靈悟造天居天宮二寺召高行千僧自講法華每解成實論右梁世合寺二千八百四十六所譯經四十二人二百三十八部僧尼八萬二千七百餘人梁孝宣皇帝梁
B13n0079_p0023a11║孝明皇帝文明在政中興大寶復梁社稷光被生民於荊州造天皇陟屺犬明寶光四望等寺右後梁二帝江陵四十五年寺有一百八所山寺有青溪鹿𣴃覆舡龍山菡山寺並佛事嚴麗堂宇彫奇覩發
B13n0079_p0023a12║善心見便忘返僧尼三千二百人陳高祖武皇帝應寶歷以君臨赴會而司牧身長八尺鬚長三尺旋毛覆耳垂手過膝以天願力康濟羣生以大莊嚴戡剪多難永言沛邑思報地恩願使譙都同
B13n0079_p0023a13║斯嘉慶永定二年於楊州造東安寺復為國爰建羣生於楊都治下造興皇天居四寺等皆繡拱彫楹文掍粉壁三階肅而宛轉千柱赫以玲瓏長表列於康衢高門臨於馳道美音精舍未或可儔善得仁祠詎能為
B13n0079_p0023a14║比也寫一切經一十二藏造金銅佛像一百萬軀度僧尼七千人脩治故寺三十二所陳世祖文皇帝紹隆三寶弘化五乘盛德比於慈雲大明方於慧日美譽形於四海仁心貫於三虛刁斗無虞
B13n0079_p0023a15║干戈載戢修治故寺六十所寫一切經五十藏度僧尼二千人陳高宗孝宣皇帝執玉版而道中麾乘金輪而止上國地居且奭任總機衡歲有豐年民唯大蓄城中無事天下咸康於楊州禁中造
B13n0079_p0024a01║太皇寺然以慎終追遠情切章陵為始興昭烈王孝太妃於太皇寺造七級木浮圖金槃對耀靈比色珠相與合壁爭輝又以漢光紹位代𮟴承家式樹福田造崇皇寺太建二年重為始興昭烈王孝太妃爰逮蒼品
B13n0079_p0024a02║奉建靈剎高一十五丈下安佛爪長二寸闊一寸式瑩珍龕藏諸寶篋光飛五色焰起一尋神變不窮覩者改且造金銅佛二萬軀修治故像一百三十萬軀寫一切經十二藏修補故寺五十所度僧尼萬人右陳五
B13n0079_p0024a03║主合三十年寺有一千二百三十二所國家新寺一十七所百官造者六十八所郭內大寺三百餘所輿地圖云一都下舊有七百餘寺屬侯景作亂焚燒蕩盡有陳大統國及細民備皆修造連甍接棟櫛比皇居表
B13n0079_p0024a04║塔相望星羅治下書經造像不可紀言無遮大會僧德布施放生宥罪和宣十善汲引四民難得稱矣僧尼三萬二千人譯經三人十有一部此五君篤美玄宗廣弘佛寺立寺造像招集名僧晉世祖來穌家給晉中
B13n0079_p0024a05║宗富有江表丕承寶運孝武光啟德風宋高祖殷憂稍移天步猶阻一年塗鯁四載兵勞百虜暢於胸中萬機總於衿內不倦檀那之業常持護法之心宋太宗瞻仰螺髻諷誦龍宮弘聖不疲清音無輟宋太祖運慈
B13n0079_p0024a06║日用布此天平每興解網之仁恩及結繩之政齊高祖洞真假之玄妙盡儒墨之精華幸修上善光隆下武元魏諸君太祖道武皇帝（珪）運鍾喪亂宇內分崩生民不見俎豆之客黔首
B13n0079_p0024a07║時覩戈馬之迹禮樂文章掃地將盡太祖以雄傑之深姿苞君人之雅量克平朝野奄有中州大啟龍光潛被日用天興元年下詔曰佛法之興其來尚矣於京邑健飾於容範修整寺舍又於虞虢之地造十五級浮
B13n0079_p0024a08║圖起開泰定國二寺寫一切經鑄千金像召三百名僧每月法集魏太宗明元皇帝（嗣）明叡寬雅非禮不言愍念四生敬重三寶廣於鄴下大度僧尼魏世祖太武皇帝（燾）
B13n0079_p0024a09║氣蓋當時威振天下連牘四海牢籠萬方迴向一乘歸依三寶復伽藍之勝地創招提之淨宮仍於鄴城造宗正寺後因崔寇始淪正法魏高宗文成皇帝（璿）聰達穎悟風格異常興隆佛教修復
B13n0079_p0024a10║神宇釋門廣備始自文成凡度僧尼三萬許人魏顯祖獻文皇帝（弘）德配彼天道隣極聖造招隱寺石坐禪僧魏高祖孝文皇帝（宏）神光照室和氣充庭仁孝綽然岐嶷顯著
B13n0079_p0024a11║聽覽政事從善如流哀矜百姓恆思濟益以太后忌日哭於陵左絕膳三日哭不輟聲仍於鄴都造安養寺碩德高僧四方雲集六宮侍女皆持年三長月六齋其精進誦經者並度出家事無大小務於周給常謂史
B13n0079_p0024a12║官無諱國惡每手不釋卷覽之便講愛奇好士情如飢渴善談莊老尤敦釋教才藻富瞻文章百篇修心遠邁不以世務妨道而幼業洪緒早著叡聖之風時以文明攝事優遊拱己玄覽猶得著自不言神契所標固
B13n0079_p0024a13║以符於冥化及躬總大政一日萬機十許年間曾不暇給欽明稽古叶行御人帝王製作朝野軌度斟酌用捨煥乎文章然而盡聖窮神繼天紹曆奉為先皇於大覺寺修葺堂宇嚫施隆厚供給豐華影塔經臺粲然
B13n0079_p0024a14║備舉上標金剎下列銀楹鴈翼臨雲龍首承日名僧係踵法侶排肩朝集蓮地暮栖香閣風流慧苑梵嚮禪林召三百許僧六時不墜所度僧尼一萬四千人魏世宗宣武皇帝（格）於式乾殿為諸
B13n0079_p0024a15║僧朝臣講維摩經喜怒不形雅愛經史尤長釋義善風儀美容貌德格陰陽明並日月播文教以懷人調禮樂以施俊達於三河六郡之地涇渭灞滻之區造普通大定等四寺供養三學千僧魏肅宗孝
B13n0079_p0025a01║明皇帝（翊）得一居真體二隣極總三乘以馳騁臨四衢而閑步仍於鄴下造大覺寺窈窕曲房參差複殿風飈出其戶牆雲霞起於簷間見珍木之相繚視芳草其如積須達長者差得相方迦蘭竹園猶難
B13n0079_p0025a02║比擬魏敬宗孝莊皇帝（攸）風神秀邁姿貌瓌偉素履忠貞夙稱民望造五精舍刻萬石像西魏武皇帝（脩）善窮術數兼閑武藝慕登真之要旨欽出世之玄猷永熙元年於長安造
B13n0079_p0025a03║陟屺寺供養三百名僧四時講誦略無棄日魏文皇帝（寶炬）立德立仁允文允武常行信捨每運慈悲大統元年造般若寺極濟孤孝供給病僧口誦法華身持淨戒起七覺殿為四禪室供養無輟
B13n0079_p0025a04║檀忍不窮善實可稱魏孝靖皇帝（善見）有魏肇膺嘉運王瑞遠叶冥符慶集燾丘神照若水九國仁被四海威加繼三皇之懋績纂五帝之徽蹤高祖以藏聖御天從京定鼎世宗以叡明承統廓寧
B13n0079_p0025a05║區夏紹累聖之基資則天之業式觀乾象俯協人謀遠遵古式深知時事考龜襲吉遷宅漳滏再昌寶曆尅樹洪基聖德重光暨於九葉而受終文祖運鐘靖帝右元魏拓拔氏君臨一十七帝一百七十年國家大寺
B13n0079_p0025a06║四十七所其王公貴室五等諸侯寺八百三十九所百姓造寺三萬餘所總度僧尼二百萬人譯經一十九人四十九部齊高祖文宣皇帝（洋）降就日之虛垂望雲之慶河圖負宇驗帝錄之禎符
B13n0079_p0025a07║海外占風知中國之有聖九牧來貢百神咸秩貴道尚德藏用顯仁或出或處非小節所量乍智乍愚故大人之所鑒至於弘通像法莊嚴金地機來深淺並赴泥洹之門土隨淨穢皆等琉璃之色至於折伏嬌慢殊
B13n0079_p0025a08║丹水之戰厭離纏縛異昭華之禮所以准的能仁碎波旬之眾憲章覺者轉輪王之尊固是大權應物弘誓利生者也天保之始請禪師受菩薩戒於是斷肉禁酒放捨鷹鷂去官魚網又斷下屠殺月六年三勸民齋
B13n0079_p0025a09║戒諸宮圍及六坊私葷菜悉除之外有者不許入大起寺塔僧尼滿諸州又以昭玄大統法上為戒師常布髮於地令師踐之天保二年詔曰仰惟慈明緝寧四海欲報之德正覺是憑諸鷙鳥傷生之類宜放之出林
B13n0079_p0025a10║其以此地為太皇太后經治寶塔廢鷹師曹為報德寺所度僧尼八千餘人十年之中佛法大盛齊肅宗孝昭皇帝（演）襲摳電之徵繼星虹之慶光被四表叶順三辰體道居尊顯仁作聖奉崇
B13n0079_p0025a11║至教情寄玄門奈國法輪尼園廣說四諦八揵之旨五乘十行之詮香山巨力且日難勝表裏皮書猶云未備隨世間之行業應羣生之弘誓奉為先皇寫一切經一十二藏合三萬八千四十八卷青首紫絛銀繩金
B13n0079_p0025a12║縷覆以蓮花之帳擎以師子之臺文與日月俱懸功將造化同廣凡度三千人齊世祖武成皇帝廣齊羣生應遊佛剎芳林園內更興花蓋之祠洛邑城傍還紆璽書之頌層臺別觀並樹伽藍璧玉
B13n0079_p0025a13║珠璣咸充供具敫自頂禮無事經行大寧元年創營寶塔脫珍御服並入檀財轉大品經月盈數遍右高齊六君二十八年皇家立寺四十三所譯經六人一十四部周孝愍皇帝（覺）明裕研機疏通
B13n0079_p0025a14║弘遠天縱神武民歸獄頌握金鏡以居尊齊玉衡以建極時逢剝喪世距雲雷地絡絕維曦輪隱曜邅迴九服震駭八靈既而象練重章震樞再紐惟睿作聖知機曰神周自元年大弘象化海內名德慕義歸仁廣開
B13n0079_p0025a15║解脫之門洞啟菩提之路欲使天窮有頂等被慈雲地極無邊俱蒙慧日周孝明皇帝（毓）君臨萬國平章百姓內親九族外穆四門封介丘之瓊拴觀塗山之玉帛乃至被本維翰列辟庶官五向十行
B13n0079_p0026a01║俱識歸依之道外觀內覺同登解脫之門世界有邊弘誓無盡二年奉為先皇敬造盧舍那織成像一軀并二菩薩高二丈六尺等身檀像十一軀并二菩薩高二丈六尺及金剛師子等麗極天成妙同神製周
B13n0079_p0026a02║太祖文皇帝聰明藏智岐嶷繼體四門允穆百辟時序上降休寶下叶禎祥於長安立追遠陟岵大乘魏國安定中興等六寺度一千僧供養瑋法師及弟子七十餘人於安州造山壽梵雲二寺又造福
B13n0079_p0026a03║田寺供養國寶禪師又於寶師墓所造福田寺又為可汗大伊尼造突厥寺周高祖武皇帝（邕）膺期御曆握鏡乘乾登上格下之訓天經地義之則五緯殊方則御以天挈四維失紐則援之地軸
B13n0079_p0026a04║移風易俗安上治民道被震門照華陳賜舜之玉功開伊闕疏河降錫禹之珪山瀆効靈中外禔福武成二年為周文皇帝造錦釋迦像高一丈六尺并菩薩聖僧金剛師子周迴塔一百二十區莫不雲圖龍氣俄成
B13n0079_p0026a05║組織之工水濯江波非假操力之製照淨土於神光開化佛於員影仍於京下造寧國會昌永寧等三寺飛閣跨中天之臺重門承烈仙之觀雲甍藻機繡柱文棍夏戶秋窗蓮池奈苑處處精潔一一妍華見者忘歸
B13n0079_p0026a06║覩之目眩凡度僧尼一千八百人寫經論一千七百餘部後遇賓始為不善道士張賓也周孝宣皇帝（贇）造塑像四龕一萬餘軀寫般若經三千部六齋不替八戒靡踰永夜清辰經行誦念立四大願
B13n0079_p0026a07║至三菩提右周宇文氏五帝二十五年合寺九百四十一所譯經四人一十六部隋高祖文皇帝（堅）膺千齡之運當百王之末玄德通於神明至功包於造化揖讓之始未動戎衣樂推之辰咸熙
B13n0079_p0026a08║庶績於是握璿璣而運乾象履文昌而齊升極經天緯地之業重光紫微仁盛聖明之姿聯華日月至德被於人鬼大化合於陰陽威振九圍澤沾四海劭三皇之懋緒纂五帝之徽蹤文景陽成莫能及故有玄龜赤
B13n0079_p0026a09║雀瑞鹿祥龍總萃於江漢俱遊於蘭圃致騶虞於平樂降麒麟於中國富昌東鰈西鶼紛綸上苑丹鳥翠鳳煥爛華林殿闕產於靈芝柱礎成於美玉石開奇字山出嘉聲甘露垂醴泉涌景星曜浪井浮朱草叢生嘉
B13n0079_p0026a10║苗合秀攣者能步瘂者能言慈洽九垓澤潤八表明算以合變幽計以知來乃聖乃神多能多藝無為之政遠嗣離連有道之風實方炎昊閑田息訟比屋可封弘護居心汲引典念棟梁三寶荷負四生開皇三年詔
B13n0079_p0026a11║曰朕欽崇聖教念存神宇其周朝所廢之寺咸可修整京兆太守蘇威奉勑於京城之內選形勝之處安置伽藍於是合京城內無問寬狹有僧行處皆許立寺並得公名曰高祖以後魏大統七年六月癸丑生於同
B13n0079_p0026a12║州般若尼寺神尼之房于時正氣冥符赤光滿室浮暉溢戶紫焰屬天其內覩者莫不驚異互相禁約不許外聞比至日期紫氣充庭其物在內皆成紫色四隣望之氣如迴蓋或似高樓復有景風甘露合穎凝枝池
B13n0079_p0026a13║發異花林生奇菓毒蟲隱伏吉烏翔鳴仍為神尼護持保養及登天位爰憶舊居開皇四年奉為太祖武元皇帝元明皇太后以般若故基造大興國寺般若遭建德內外荒涼寸梠尺椽掃地皆盡乃開拓規摹備加
B13n0079_p0026a14║輪奐七重周帀百拱相持龕室高竦攔宇連袤金縢捧雲表之露寶鐸搖上下之風又以太祖往任隨州造大興國寺京師造大興善寺大啟靈塔廣置天宮象殿憑虛栴梁架逈壁璫曜彩玉題含暉畫栱承雲丹櫨
B13n0079_p0026a15║捧日風和寶鐸雨潤珠幡林開七覺之花池漾八功之水召六大德及四海名僧常有三百許僧四事供養開皇五年爰請大德經法師受菩薩戒因放獄囚仍下詔曰朕宿膺多祉嗣恭寶命方欲歸依種覺敦崇勝
B13n0079_p0027a01║果以今月二十三日請經法師於大興善寺受菩薩戒然菩薩之教以解脫為先戒行之本慈悲為始今囹圄幽閉有惻于懷自流罪以下悉可原放計天下輕囚預得放者二萬四千九百餘人死罪蒙降者萬人種
B13n0079_p0027a02║種慶意革此蒙心明慈慧日有生之類同知遷善也其下勑云佛以正法付囑國王朕是人尊受佛付屬自今已後訖朕一世每月常請二七僧隨番上下經師四人大德三人於太極殿讀一切經雖日覽萬機而餐
B13n0079_p0027a03║法味夜共皇后及宮人親聽讀經若有疑處問三大德又於亳州造天居寺并州造武德寺前後十二院四周閭舍一千餘間供養三百許僧始龍潛之日所經行處四十五州皆造大興國寺於仁壽宮造三善寺為
B13n0079_p0027a04║獻皇后造東禪寺又詔若能高蹈清虛懃求出世咸可獎勸詔訓垂範幽谷閑遠含靈韞異所好仙聖彼居學道之人趣向者廣愛石泉栖息巖藪去來形骸所待有須資給其五岳及諸州名山之下各置僧寺一所
B13n0079_p0027a05║并及田莊仁壽元年帝共獻后及宮人等感舍利並放光明砧槌試之宛然無損四十州各起寶塔並放光明顯發神變殊常具如王劭所記自開皇之初終仁壽之末度僧尼二十三萬人海內諸寺三千七百九十
B13n0079_p0027a06║二所凡寫經論四十六藏一十三萬二千八十六卷修治故經二千八百五十三部造金銅檀香夾紵牙石像等大小十萬六千五百八十軀修治故像五十萬八千九百三十許軀宮內常造刺繡織成像及畫像又
B13n0079_p0027a07║造五色珠璠五彩畫幡等不可稱計二十四年營造功德弘揚莫能紀錄百無以知隋煬帝（廣）嗣膺下武丕承大業至德光被於億兆神化覃洽於黎元占風候雨之鄉梯山請朔蟠水流沙之地泛海輸琛
B13n0079_p0027a08║外洞九流內窮三藏究真如之妙理殫造化之幽源體物超前緣情冠古每以鼎湖之駕邈矣寧追長陵之魂悠然滋永乃聿興淨業樹標福田大業元年為文皇帝廣崇寺宇在寺部中右隋譜錄云如楊氏二君三
B13n0079_p0027a09║十七年寺有三千九百八十五僧尼二十三萬六千二百人譯經十六人八十二部大唐高祖神堯大武皇帝（祥）纂堯居晉契武基周雲起龍騰撫期命世協一匡以興運因九合而樂推
B13n0079_p0027a10║發自參墟克定京室子俗之規已布約法之教便申并集五星化覃四表地紐還正天維重張自西自東遠安邇肅而義旗初指經彼華陰望祀靈檀以求多祉造靈仙寺武德九年於朱雀門南通衢之上普建道場
B13n0079_p0027a11║設無遮大會繽紛羽客執板來儀容與福田揚煙總萃步虛才引殆遏行雲清梵徐迴堪留度馬芬芳妙供形五淨而擎來照灼名花麗三山而捧至於是車馬偪側士女駢填欲湊峴山如爭褉飲假令日光通夢唯
B13n0079_p0027a12║傳白馬之徵菩薩應生徒聞赤鳥之歲比之今日良有愧哉又武德元年仲春之月于時韶景揚暉青祇獻祉兩儀交泰萬物咸亨應多福之宜布惟新之澤命沙門道士各四十九人於太極殿七日行道散席之日
B13n0079_p0027a13║設千僧齋法琳以釋老二教同處弘宣冀神功將三景連衡寶命與二儀齊久兼上其頌等在文字部也唐太宗皇帝（世民）宿樹五恆曠資十善啟興王之霸業赴億兆之歡心但以建義之初時逢
B13n0079_p0027a14║世季親當矢石屢總元戎東剪七雄西清八水縱神兵而戮封豖乘天策而斬脩虵既動赫斯之威恐結怨魂之痛其年冬躬發詔旨自隋末創義志存極溺非征東伐所向平殄黃鉞之下金鏃之端凡所傷噎難用
B13n0079_p0027a15║勝紀手所誅剪將近一千竊以如來之教深尚慈仁禁戒之科煞害為重承言此理彌增悔懼爰命有司京城諸寺皆為建齋行道七日七夜竭誠禮懺所有衣服並用檀捨冀三途之難因斯解脫萬劫之苦藉此弘
B13n0079_p0028a01║濟滅怨障之心趣菩提之道又勑三年正月常於本寺起仁王道場以為恆式又奉勑波頗三藏等於大興善寺譯寶星經琳為序又勑翻般若燈論大莊嚴論上柱國尚書左僕射邢國公房玄齡散騎常侍左庶子
B13n0079_p0028a02║詹事杜正倫等奉勑詮足碩德一十九人右光祿大夫太府卿蘭陵男蕭璟為勑檢校百司供給四事豐厚琳又預勝光執筆為序云勑寫十部散在諸州踵輪王十善化世國內諸市悉斷屠行普禁民間不許宰煞
B13n0079_p0028a03║江南之地立塞取魚三十餘州觸處皆爾必須破堰然乃取之所取者比鄧林之一枝枉死者可以過恆沙之億數又降慈造悉廢除之歲阜時和海內豐稔又度僧尼三千人諸州散配既而德動上玄感通至聖七
B13n0079_p0028a04║難俱殄七福備臻恩治九垠之表威加八極之外其年凶奴王頡利等來降高宗皇天大聖弘孝皇帝（治）為母太后文德皇后長孫氏造慈恩寺報生育之恩述三藏聖教序在春宮時
B13n0079_p0028a05║又奉勑造菩薩藏經後序永徽二年造梵本經臺勑賜物等尋便成就又請奘三藏入內於修文殿翻發智論降飛白書手詔慰問優洽又勑房玄齡趙郡王李孝恭太子詹事杜正倫太府卿蕭璟等監閱詳定翻譯
B13n0079_p0028a06║又勑左僕射于志寧等時為看閱隨事潤色又為皇后懷中宗請求加護皇后施納袈裟及諸衣物及分娩時端正奇特神光滿院自庭燭天遂號為佛光王勑造佛光寺度僧七人請法師為王滿月剃頭乃至三藏
B13n0079_p0028a07║遷化葬事所須皆令國備等齋設施利顯慶元年春正月景寅皇太子忠自以非嫡不敢久處元良乃慕太伯之規陳表累讓帝許封忠為梁王賜物一萬段甲第一區即其日策代王弘為皇太子就大
B13n0079_p0028a08║慈恩寺為太子設五十僧齋僧施布帛各三段勑遣朝臣行香等
B13n0079_p0028a09║○卿相發心（二）（晉宋齊梁陳隋魏周唐）晉朝卿相晉齊王大猷雅度清簡秦王弘度器局淹和安平王志節峻舉義陽王理思入神下邳王篤至經術
B13n0079_p0028a10║高密王節儉孤標南平王信物有徵建平王立身雄勇此等諸王莫不翼佐勳業廣崇佛教左右部落咸使六齋合第尊卑皆受五戒晉彭城侯劉遺民撰五時教著九想時
B13n0079_p0028a11║晉豫章太守雷次宗精心慕法造栖靈寺臨淮令周續之服道日新新蔡侯畢穎之心期淨域南陽長宗炳之加事懇苦五賢識貴遺榮韜名
B13n0079_p0028a12║神府從遠師遊憩狎志隱淪等布一心俱履幽極藉芙蓉於中流蔭瓊柯以詠言飄雲氣於八極汎香風於百年體忘安以彌穆心超樂以自然尚書左僕射褚翌志操冰霜尚書右僕
B13n0079_p0028a13║射諸葛恢履道貞固尚書馮瓌不避顏色尚書謝廣抱誠直諫尚書令何充中素簡質以桓交庾冰輔政之日共局邪風嫌僧元禮充等五賢與議宮博士等建議云尋漢
B13n0079_p0028a14║逮晉不聞異議尊卑憲章無或暫替令沙門守戒之篤者每燒香咒願必先國家欲福祐之隆情無極已奉上崇善出於自然禮儀之簡善由守法是以先皇御世因而弗華所謂因其所利而惠之賢愚莫敢不用情
B13n0079_p0028a15║上有天覆地載之施下有守一修善之人宜遵先帝故事僉議為長眾莫不允司徒公王謐感瑞呈真造東安寺護軍將軍王默後將軍劉抑江州刺史庾悅
B13n0079_p0029a01║晉陽太守阮偘右五賢皆立寺造像歸命釋門弘護無退晉輔國將軍何無忌崇信克終造祇園寺符璽郎李通守法一心彭城王欣至信純厚太僕
B13n0079_p0029a02║卿王珣剋意令終造石澗寺豫章太守范𡩋行檀不倦結志惠物於鵠嶺下造栖禪寺太常卿殷仲堪志孝克終靈文為感東海何承天爵覽內外師表嚴公吳
B13n0079_p0029a03║郡張恭懇誠奉戒兗州刺史王恭欽聖重德延敬持公丞相王導緝諧妙理等瑯琊王珉直而無誨太尉庾元規淳性不喻廷尉桓茂德及有情
B13n0079_p0029a04║太常謝幼輿顯仁藏用陳郡謝混風彩歎俗光祿周伯仁特達生崖清風自扇中丞郗超欽賢重法記意述林右衛將軍褚叔度仁厚濟世長廣
B13n0079_p0029a05║太守李嶷傾信懷道尚書太原公王濛篤信玄理尚書衛珍敦雅絕倫潯陽刺史桓伊忘己濟物造東林寺侍中袁彥伯清風道舉晉後漢書嘉讚
B13n0079_p0029a06║佛理玄開義府崇慕道林東陳太守謝安石神彩超邁尚書殷仲文風流儒雅抗志雲霄會稽內史王羲之文翰驚世益州刺史毛璩傾慕頂禮託志
B13n0079_p0029a07║持公文學王洽劉恢殷浩許詢孫綽等一代名儒千里駿驥學無棄日洛市知具傳聞手不釋書傍人懼其為疾英聲跨俗逸氣超羣
B13n0079_p0029a08║宋朝卿相臨川王義慶彭城王義康南譙王義宣臨川嗣王道規建安王休仁並懷文藻大習佛經每月六齋自持八戒篤好文雅
B13n0079_p0029a09║義度最優炙輠不窮霞明日朗懸河無竭雨散煙飛闔內夫娘並令修戒麾下將士咸使誦經著宣驗記讚述三寶尚書宋殼貌至感人中書令沈慶傾誠動物光祿卿戴顒巧思
B13n0079_p0029a10║通神手自造像新亭劉紹至願冥荷徐州刺史王仲德精心感徹中書范泰博物通玄御史王弘清通邁俗侍中司空昭公劉勔謀佐王室始
B13n0079_p0029a11║興公王恢敬重彌至委質嚴師儀同蕭思括子弟合門尅己護戒尚書謝莊聰悟特達
B13n0079_p0029a12║齊朝卿相竟陵文宣王蕭子良博覽六經游心七籍世稱筆海時號儒宗迴向空門遵崇釋典講成實論誦法花經國俸之資悉營功德冥感雅梵有類陳王躬說般若還同天帝
B13n0079_p0029a13║金言暫啟已邁前心玉軸纔披先焦後燄褰帷東夏變越絕之風擁瑞西河改隆中之俗乃至感疾造像獲安等吏部謝眺緣情貫世敬信絕倫太尉文忠公徐孝嗣太尉文
B13n0079_p0029a14║憲公王儉文忠有柱石之材文憲有伊霍之量經綸備舉朝野具瞻篤信甚於嘉賓識悟方之靈運佛法光顯實寄吾人慕法若是特進張緒發心至理中書令周顒解忠蓋世侍
B13n0079_p0029a15║中左氏尚書中書太子中庶子國子祭酒徵君何胤素履忠密風力閑瞻抱玉燭之禎氣膺大賢之一期學窮經史心包玄奧和大變序之樂后成曲臺之禮淹中
B13n0079_p0030a01║稷下之論歐陽夏侯之書易剖京施詩分韓楚皆為訓釋靡不必該請業質疑虛至實返聚徒教學治德成羣於般若寺立明珠柱深向釋氏雅敦內教珠柱放光七日七夜錄尚書事長廣王湛
B13n0079_p0030a02║股肱王室文武憲章大承相內外諸軍事常王勳業崇美特達超倫大都督錄尚書廣平王智思超倫操履溫直大尉蘭陵王長恭聰敏絕羣朝野
B13n0079_p0030a03║敬憚大司馬清河王亶業行優深風格道遠司徒瑯琊王儼翼贊皇家光隆朝政左僕射廣寧王孝珩識悟優遠貞幹令終侍中尚書令錄尚
B13n0079_p0030a04║使持節都督趙州諸軍事驃騎大將軍開府儀同三司護軍趙州刺史帶六州都督并州大中正長安公晉
B13n0079_p0030a05║昌王唐邕星氣程符岳神効祉屬此昌年挺茲上德光事五君寵加八命出陪黃屋入履青蒲拾遺補闕獻可替否軍制之經兵符之祕國之利寶不可示人心膂攸歸常掌切密重以刺舉梏服督察金趙
B13n0079_p0030a06║杖節中威下車布惠豪右兼并望風霜而斂手單弱擠墜沐雨露以息肩金口木舌提耳指掌衣食盈而知榮辱禮樂覃而識忠孝旗亭絕奇哀之貨國土有哀矜之識約比食魚清伴酌水參墟長吏畏之若神明農
B13n0079_p0030a07║野黎民仰之如日月加以良田居體真金在性游戲眾法調伏諸根聞必修行見能隨喜為國及蒼生於堯之舊都建眾義莊嚴寺擬大壯摸乾象測圭表度九筵背陰面陽啟寒含燠書經造像尚書令高
B13n0079_p0030a08║肇造閑居寺侍中尚書令元羅才名之士王元景邢子才等咸為賓客然為性儉素恂情接物崇敬三寶欽尚四弘於法喜寺興建七層磚塔至於盡心匡聖主上寧於君下保於己蓋人倫之水
B13n0079_p0030a09║鏡天下之楷模右丞相咸陽王斛律明月勇氣無前抱節彌勁左丞相平厚王叚李先恪勤政事允副朝委錄尚書事淮南和士開篤敏勤恪
B13n0079_p0030a10║奉法自強太常清河王高岳勇幹清美太宰章武王庫狄千秋猛義恭順侍中秦王高歸彥汎愛優美七兵尚書王元景清勇肅著司
B13n0079_p0030a11║空馬子如學業精美分節峻舉右僕射崔季舒物望清貴世高羽儀尚書左丞封孝琰清風峻遠時望所先侍中斛律孝卿義勇蓋世侍中斛斯
B13n0079_p0030a12║文若清儉俊恪侍中徐之才德風道舉侍中高正德儉約不渝僕射趙彥深仁厚清恪祕書監祖孝微學業優贍才藻映俗殿中尚書刑子
B13n0079_p0030a13║才絢彩流光奇文蓋世司徒潘相尚仁貴義衛尉卿杜弼志節可稱言行惟允太尉彭樂仁厚著美右僕射燕子敬奉上接下守法自強太常卿崔昂
B13n0079_p0030a14║篤義尚仁當朝冠族散騎常侍劉逖學該七略才顯四門使持節平南將軍仁州刺史金紫光祿大夫安康侯樊儒體調凝邃理識清遠精誠
B13n0079_p0030a15║杜志莫與為儔廬州造竹林寺仁州造拔苦寺造像寫經年別不替光祿大夫尚書僕射楊遵彥識懷溫敏風儀道逸早標玉閏夙擅金聲而文綜九功武包七德振天下之美譽威海內
B13n0079_p0031a01║之勸心文宣高示於上京僕射總知於時務皷腹擊壞人無怨聲十年之中齊國大治匡合之力楊公有焉而博涉內外兼閑孔釋仁祠櫛比州剎相望法眾連衡士女迴向護持在意民具爾瞻光祿大夫
B13n0079_p0031a02║尚書僕射崔纖才膺佐命寵亞二南蓋朝庭具瞻人倫勢望兼行佛法大建福田樂與名僧高談至理書經造像修補伽藍
B13n0079_p0031a03║梁朝卿相雙林大士梁東陽郡烏縣雙林寺傅大士常轉法輪紹隆尊位分身世界濟度羣生或胸臆之間乍表金色拳握之內時吐異香或見身長丈餘臂過于膝脚長二尺指長五寸兩
B13n0079_p0031a04║目分明雙瞳照曜顏貌端嚴有大人之相遣使賚書贈梁武帝曰雙林樹下當來解脫善惠大士白國主救世菩薩修上中下善希能受持其上善略以虛懷為本不著為宗亡相為因涅槃為果其中善略以治身為
B13n0079_p0031a05║本治國為宗天上人間果報安樂其下善略以護養眾生梁武延之仍於鍾山之下定林寺坐蔭高松臥依磐石四徹之中恆注甘露六旬之內常雨天花梁武於花林園重雲殿開般若題獨設一榻與天旨對揚佛
B13n0079_p0031a06║理及玉輦升殿晏然箕坐憲司譏問但云法池若動則一切不安且知梁運將盡救愍兵災乃然臂為燈冀穰來禍至太建元年夏右脅而臥奄然涅槃于時隆暑赫曦溫暖光異色貌敷渝光彩鮮潔香氣充滿屈伸
B13n0079_p0031a07║如恆觀者發心歎未曾有侍中尚書左僕射中衛軍特進右光祿簡肅子徐勉溫雅夙聞珪璋早著明曲臺之典左夏韓益之書莫不窮源盡奧遞為留心侍
B13n0079_p0031a08║中護軍將軍簡子周舍岐嶷夙成珪璋幼發蒸蒸色難無勞孟母之間謇謇敬勸不待季康所疑事顯閨庭名傳邦邑九流百氏之記六時五禮之文皆博窮前古為准當世兼推受持佛戒迴
B13n0079_p0031a09║向釋門絕彼羶腥甘茲蔬素究龍宮之金牒殫鵠林之玉旨每以毗城勝集摩竭微言折角解頤獨高時彥尚書令沈約文苑翰林獨推江表學為世範才蓋時英尚書僕射朱异弼諧
B13n0079_p0031a10║帝道建立法幢始興令陸咸穎脫出羣傾心正覺侍中袁粲操履勁直每樹法筵國子祭酒張充碩學鉤深篤志玄道太子侍讀王[日*東]絕世無偶太子庶
B13n0079_p0031a11║子柳澄談玄不窮中書令王僧孺學綜玄儒著作蕭子顯器深內外度支尚書蕭子恪安心玄道祕書監何敬容不墜彝倫吏部尚書
B13n0079_p0031a12║謝舉面折庭諍行軍主簿劉孝威有安國之詳謹蹈靈運之玄風黃門陳伯之信心如古中庶子孔休源立身忠正行己清恪中庶子平西安非
B13n0079_p0031a13║戎昭將軍襄陽印令劉遵儀表溫潤風姿韶朗趨步生光可久而敬芝葉銀鉤之巧堪懸帳中龜文鳥足之奇信安臺上天官尚書劉孝綽聲名蓋世襄州太守
B13n0079_p0031a14║柳津誓捨簪纓崇玄履道文學王元長雋氣無前左丞張稷識真通理中書令顏之推恭儉篤信寧蠻長史徐擒風雅閑瞻清辨入神侍中兼中
B13n0079_p0031a15║庶子溫子王訓神用韶朗風儀閑雋出忠入孝勇義尚廉憤素必諺流略斯總散騎常侍章侯王規朝庭羽儀廊廟𣏌梓昂昂後進飛纓石渠婉婉來儀摳衣金馬
B13n0079_p0032a01║陳朝卿相尚書左僕射章侯徐陵文章冠絕敬信罕儔造像萬軀寫經一藏少保尚書僕射袁憲忠信罕偕篤志莫過於上定林寺造夾紵作像十萬軀
B13n0079_p0032a02║尚書僕射江總緣情獨拔形於前代在匡山造彌勒像高八十尺寫一切經一藏三千七百五十二卷吏部尚書廷尉卿毛喜忠節高俊仁厚兼隆書逼二王學侔三賈躬自
B13n0079_p0032a03║運筆寫維摩經梁世歸崇不能加也東宮舍人傳縡運筆寫維摩經梁世子雲不能加也學侔王鄭才方謝陸備閑三教深解一乘拔萃超羣海內推揖
B13n0079_p0032a04║魏朝卿相大丞相勃海王神氣精靈天姿秀異德備文武學兼禮樂珪璋社稷之器廊廟柱石之材實有王佐之風咸稱靜亂之託至於歸心服道獨超名輩不恡象馬無愛珠璣於定
B13n0079_p0032a05║國寺興建寶塔七王信向廣陽忠武王汝南王相國高王宜都王廣陽文獻王司徒廣陽王符中太保司徒廣陽懿列王七王並敬信居懷敦崇為業或文或武匡國匡家協柱石之風有廊廟之德迴心佛
B13n0079_p0032a06║理共遵法化咸受八戒俱持六齋造寺度僧設會崇善二王傾心上黨王稷常山王鷙穆性和厚美形容騺貌魁傑腰帶十圍立性方厚少言清慎常息省闥雖當炎暑不解衣冠官至侍中大司馬四
B13n0079_p0032a07║王雅秀東陽王丕淮陽王他淮陽王尉河東王苟丕他並容貌壯偉大目秀眉四十年中三長月六齋持戒無替誦維摩經造法王寺年耆望重皆步挽杖朝然丕又聲氣高朗博記國事問無不知及享宴之
B13n0079_p0032a08║際恆居端坐每與王公學士大德名僧研味佛理抗音大言謂眾人曰佛教冲洽非儒墨者所知秦王翰閑當世之務盡成敗之理近事遠謀造次備舉重仁行義朝野具瞻司徒北海王祥
B13n0079_p0032a09║司牧高陽王雍或親自本枝或他居外戚總政本之要當神州之重並感賀殊慕勵己尅心式光朝政敷宣治道而虛襟佛理崇信法橋造像書經興立寺塔寫一切經一十二藏彭城王勰
B13n0079_p0032a10║叶音思也齊南王文若勰罄盡心力保護世宗內外指撝至登立門庭大啟佛事廣興修造伽藍創建靈塔文若風流寬雅姿制閑裕吐發深美辭色淹和時人為之頌曰三公楚楚盡琳瑯未若濟南備
B13n0079_p0032a11║圓方至於口誦金言心期淨土持齋菜食護法敬僧無以加也安豐王延明中山王熙並以宗室博古學文俱立道場齋講相續以香汁和墨寫經一百部素書金字華嚴經一部皆五香廚四
B13n0079_p0032a12║寶函盛靜夜良辰清齋行道放五色神光照曜臺宇眾皆共觀倍更發心瑯琊王誦義綜六經史諺百氏衣冠儀貌朝野所推高論清風獨超時輩弱年聘梁武奇之與語終日帝曰昔王陵在漢姜維相蜀
B13n0079_p0032a13║所在成名何必本二其見禮如此常與梁武啟必稱魏臨淮王梁武亦不責之頗以敬重為意六齋之日恆設淨供獻佛飯僧俸祿所資多入經像尚書令廣陽王嘉喜慍不形沈敏好學仁厚至孝
B13n0079_p0032a14║造次不渝讀一切經凡得三遍造愛敬寺以答二皇為製眾經抄一十五卷歸心委命志在法乘陳留王虔姿氣魁嶷膂力絕倫自小出家虛心慕道其後歸俗不廢習真雖于政事頗敦勝業齊獻
B13n0079_p0032a15║武王思隨冥運智與神行恩比春天威同夏日坦至心於萬物被大道於八方修心尅己迴向正法造大悲寺普濟羣生六王挺拔錄尚書事彭城主韶臨洮王榮江下王彝魏使持節中外諸軍事齊
B13n0079_p0033a01║王鉅鹿王闡譙郡王亮並英毅挺拔風俗超倫而信敬法言迴向釋氏幽州刺史虞令守珪璋內閏風飆外肅器度淹美神用高明於幽州造通玄寺供養百僧河南尹武邑公
B13n0079_p0033a02║李獎羽儀文物冠蓋相望守一抱真志存安養三長□□□自清齋二親諱日達曙悲感造彌勒寺供養百僧司徒祖瑩字元珍鍾美多福資神積善器局虛閑志識開悟口含碧鷄之辯手握彫龍之
B13n0079_p0033a03║文義府玄宗於是乎在司空李無為率性不羣自然行已鈎深致遠懷文抱質鳴鵠將飛便懷四海之志驥駒方騁已有千里之心雖政事殷廣常以金剛般若為業每月六齋終身靡廢沛郡
B13n0079_p0033a04║太守趙元則稟精辰象資靈河岳幼譽檀美弱冠馳名信敬之志不移檀忍之心無竭寫經造像心未為勞黃門侍郎崔陵精心道藝託志詩書彫篆為文斧藻成德承風虛想望美傾心
B13n0079_p0033a05║獨步當朝為物稱首而迴心三寶委質四弘於鄴城下起報恩寺雍州刺史韓仲詳造韓使君寺少保建昌公竇略素抱伊霍之量夙懷柱石之心專征授律知甲乙之孤虛
B13n0079_p0033a06║當敵制權識風雲之向背富而不驕貴而不傲敬信崇重委命世雄造靈山法雲二寺供養二百許僧精勤年常不廢太常卿恭侯鄭瓊萱蘭表德琬琰為心朝貴羽儀人倫龜組起淨域寺建法
B13n0079_p0033a07║華堂月別營齋年常寫像寧遠將軍侯莫陳弘本漢中山靖王之胤涉漢已來肇有豐國因侯而氏遂號陳焉造祇園寺常營齋講及施悲田太子中庶子御史中丞陸
B13n0079_p0033a08║載初本吳人為宋咸陽王義真行軍大都督長史後□赫連因即仕魏有才智善談謔為魏朝貴公所見稱重而性虛靜常以佛法為意每讀眾經讚揚玄旨末年精進經字放光口誦法華時感舍利驃騎
B13n0079_p0033a09║大將軍儀同三司恆州刺史陸政平直無私守道寡欲有長仁之操善文雅之容口誦維摩以為論本時人高尚莫敢抗談即陸載之二子也大司馬洛州刺史
B13n0079_p0033a10║馮熙文明皇帝太后之君奉佛至信於諸州建浮圖精舍七十二所寫十六部一切經常與名僧講論佛義使持節幽州刺史司徒公胡國珍靈太后父唯事齋潔自強禮拜
B13n0079_p0033a11║造像書經起正化寺供養百僧等侍中尚書令元乂氣幹宏拔英華清煦羽儀朝野臣贊有聞於代州起法音寺太傅昌寧公李實立身忠直雅正為人清儉慎終令始奉敬
B13n0079_p0033a12║法師無廢六齋恆持五戒衛尉卿許伯桃有長人之風弘莫逆之道崇奉正法無替於時吏部尚書邢鑾有清規美談笑閑莊老味詩騷敬重大乘造像立寺散騎常侍溫
B13n0079_p0033a13║子昇有太沖三都之筆美子雲百奏之才錦繡紐其文章金玉慚其暉映崇重妙法愛樂大乘司徒高敖曹勇氣絕羣武略超世司徒高隆之逸氣超倫德風可揖右僕射大
B13n0079_p0033a14║行臺慕容紹宗聰鑒可稱禮賢斯正
B13n0079_p0033a15║後周卿相柱國襄州總管衛王植眾德本造上鳳林寺柱國雍州刺史齊王太師柱國大將軍大冢宰宇文護納四履之
B13n0079_p0034a01║苞茅專五侯之征伐周文作輔庶績咸熙怡繇為謨天下無事社稷由其建立朝廷賴其銓衡而篤信不羣迴向無比典隆像教創製仁祠造其五寺不費水衡之財郡國減租無勞汎舟之役濆陰寶鼎之地安邑紫
B13n0079_p0034a02║殿之基園開長者之金泉浦沙門之錫盡大乘之木難傾日南之火齊製窮匠妙不因工王之圖巧極神功方侍由余之對中天寶塔遙疏望氣之臺涌地靈龕還對懷車之坂持戒四部安居二時恆轉法輪常凝禪
B13n0079_p0034a03║室又供養崇化寺柱國尚書僕射楚國公豆盧寧年始弱冠月角稱奇星精表德在軍三十年餘身經四十一戰胡兵不敢南牧趙人詎肯東渙人倫水鏡當世𣏌梓而汎愛居心迴
B13n0079_p0034a04║向為業造羅漢會宗二寺鑄像寫經相續不斷大將軍南蠻都監常山公柳慶之造香寺嵩高峻極大夏雲搆器宇沖邈風度凝整追王戎之簡要邁裴楷之清通有德有才可宗可
B13n0079_p0034a05║尚於襄州造寺剎飛雲表幡颺夫垂日桂殿蓮臺珠叢金地遠方祇樹若寫雞園荊州刺史安道公席顧器宇淹凝才略通濟銀章青綬令德彰於國史策勳載於家諜基茲閥閱累葉光華
B13n0079_p0034a06║於鄧州造德王寺房宇精嚴殿堂塽塏位居形勝來者發心大保柱國大將軍呈武公尉遲安軒轅誕聖新鄭肇其洪源昌意降居若水承其遺烈始祖魏氏之政封尉遲國君官
B13n0079_p0034a07║族表於世功命氏因于祚邑蟬聯華緒彝鼎鏤其深功舄弈崇基庸器紀其行業父柱國大將軍長樂公夫人尚昌樂大長穆公主造宣化尼寺使持節柱國大將軍大都督潼州
B13n0079_p0034a08║刺史徐國公若于鳳司空之孫武公之子建社嗣齋執珪續衛高峯掩日長翅垂雲造至聖寺庶憑冥福使持節柱國大將軍太傅清河公
B13n0079_p0034a09║侯莫陳休文武兼施忠孝備舉生而念善常行慈恕極大乘寺受戒發心寫一切經造丈六夾紵作無量壽佛俸祿所致咸寄檀那大師柱國蜀國公尉遲迴魏室喪亂經綸夷狙
B13n0079_p0034a10║周朝建國匡翊揖讓勳高効重所在難方崇善慕福久而彌著於妙像寺四事無闕法輪恆轉三學倍增太傅柱國大將軍入宗伯鄧國公竇熾五陵冠族三輔良家孟津稱同
B13n0079_p0034a11║德之門咸陽乃先登之佐功參八柄位入六符熾即安豐華胄昔專黃老今信大乘建白馬梵雲二寺種當來出世之業開府儀同三司陽化公元昇魏大丞相京兆康王之孫太保錄尚
B13n0079_p0034a12║書恆芝之子溫恭為節仁孝居心遊學儒林早習經史深敬釋氏捨宅為德王寺柱國大將軍隴東郡公楊纂河南近臣華山貴胄祖丘以羽林三軍治兵於六鎮父安仁非道大都督
B13n0079_p0034a13║朔州鎮將祖考已來並崇佛法通州刺史右侍上士散騎常侍楊操西漢十人東京四世朱輪華蓋弈葉相承尚書忠公之孫汾州刺史之胤二楊同世皆崇佛法開府儀
B13n0079_p0034a14║同三司太子洗馬雲寧莊公瑯琊王柘拔勝侍中太保司牧廣陽王嘉之孫父通捨其國嗣脫躧王家改碣石為香城變睢陽為柰苑棄冠冕而服田衣罷絃歌而遵雅梵莊公為父亦慕歸依仍於
B13n0079_p0034a15║私第常修善業大將軍幽州刺史安定公宇文貴太祖文皇之孫柱國齊王之子東膠西序敬業離經德重儒林名高太學事親盡孝奉佛惟恭入檀
B13n0079_p0035a01║忍心老而益志司空貞侯鄭穆出忠入孝肇自彼天敬佛重僧久而無倦開府儀同三司安政公史雄昔柱史留滯周南鎮聲函谷因官命氏遂稱史焉祖遵涼州刺史父
B13n0079_p0035a02║寧國安政烈公並深謀宏略匡時濟世而門崇三寶人奉八齋造安政寺冥薰祖考使持節陝州都督行臺郎中通直散騎常侍河東公宇文善公字仲良
B13n0079_p0035a03║成童就學傳衣百家弱冠登朝逸轡千里大統初於沙苑獻揵舉河東之地杖劍歸誡其宗從卿人並不得開國而信奉正法畏懼將來造寺書經一生興福侍中少傅京兆郡守行臺郎
B13n0079_p0035a04║中燕郡公盧景仁太僕卿靖之少子雅好博古家傳析薪之業夙夜強學世績良弓之教三兄景裕學冠之儒四兄景辯博問強記俱能整改憲章制度禮樂關中號為夫子河上疑於仲尼並稱讚
B13n0079_p0035a05║佛教窮深莊老侍中柱國大匠卿冠軍將軍中散大夫武衛將軍安豐公叚跱干木後胤撫軍幼子風流重世嘉聲踵武山澤通氣儀表純和時以茹茹
B13n0079_p0035a06║檀強跨有燕薊奉命專對示其逆徒即請附隆還敦好穆所獲口馬及金具等並用寫經并施孤老開府平北將軍仁州刺史安化公丘洪賓世推忠烈門承顯貴巷通長戟
B13n0079_p0035a07║擬王濬之居門方駟馬同魏野之宅弟廣化公並器均瑚璉質表珪璋難兄難弟同元季之德或將或相齊烈丹之貴敬重釋氏研味法音捨其舊居為本起寺益州府中郎新州刺史蔡
B13n0079_p0035a08║哿待詔金馬之門論儒石渠之學梁園作賦遇等枚鄒從梁沒周禮過申伯柱國雍州牧南兗州軍事充德管鄧國公竇恭龜鏡蟬聯衣纓舄弈合門奉法咸韶嘉慶
B13n0079_p0035a09║隋朝卿相隋漢王諒京師造禪林寺并州造內華法忍寺各百僧三王並敬信居懷流通在意篤愛仁厚秦王最優常持六齋每行十善書經造像所在留心為襄州總管之日按撫化導大
B13n0079_p0035a10║得物情俗詠來蘇時稱至晚其近興堂宇齊度神宮悉是王所臥居捨而為寺太師上柱國申國公李穆器度英舉風宇清曠奇功茂績利濟生民周道既衰三邊鼎沸肅寧方面摧遏兇醜
B13n0079_p0035a11║精誠丹款貫徹幽明志慮沈深聲猷遐遠勳庸夙著名品早隆盛德至道坐鎮雅俗時宗人傑朝庭羽儀爰用徂來之松新甫之柏建興佛殿起立僧房禪宇鐘臺靡不精麗講堂門屋咸悉高華造修善寺太保
B13n0079_p0035a12║上柱國薛國公長孫覽降靈川岳稟和純粹山庭反宇寘符佐旗之德龜文河目天挺命世之姿孝表率由忠為令則溫恭寬裕之性簡久遠大之才治國隆家之道匡世濟時之略謇謇有周
B13n0079_p0035a13║舍之氣肅肅懷管仲之風十亂無以加三傑莫能擬股肱良哉斯之為也然而迴向法本崇奉釋門捨其第居傾其堂宇仍充金地即搆寶坊月殿仁祠蓮臺華蓋種種嚴麗事事莊嚴又造資敬尼寺太司馬
B13n0079_p0035a14║上柱國神武肅公竇毅幼稱令譽長號通人家有賜書門標衛戟拆獄動哀矜之念臨下盡寬和之仁而護持三寶體達五乘造寺建齋以為常業上國武衛將軍梁國
B13n0079_p0035a15║公侯莫陳芮卓犖不羣骨梗無輩參謀王室道建義旗去煩就簡之功佐命平暴之力任居闈閫有積炎涼宿衛宮城頻移氣序用心恭謹獨美當朝文物具瞻聲獻遐布一門昆季三人駙馬敬信崇重
B13n0079_p0036a01║造寺書經每以法言備修善事上柱國使持節淮南總管壽州刺史王楊雄平暴靜難之才禦侮運籌之策爪牙之用既顯鷹揚之力遂宣光國光家可大可久股肱攸屬
B13n0079_p0036a02║文獻具瞻至信法言汲引無倦興福造寺恆建檀那弈葉公侯傳家台鼎識空鑒有服道知歸其望益高其心愈下上柱國尚書僕射魯國公虞慶則弈葉衣纓朝廷𣏌梓志識詳幹
B13n0079_p0036a03║器宇淹通善六國之音達四方之俗既總彝倫之要偏知帷幄之機而篤信居懷片善必記興福建寺至在行檀大起法堂廣羅佛殿於襄州造盧舍那夾紵像高一百二十尺相好奇異靈應殊常上柱國
B13n0079_p0036a04║尚書左僕射齊國公高穎器局和允識慮優長禮總夏殷樂窮韶武百官氏族之諱九州土地之宜憲章經國之圖訓世育民之術朝政之事知無不為其位彌高其心彌下皇隋建極實有
B13n0079_p0036a05║殊功而善達世間早知幻化存心出要篤志香城至於七覺花臺三明寶殿瑠璃梵宇碼瑙禪龕柰苑祇園竹林檀閣處處委源一一留心凡是名僧海內大德惠崇禪師道彥法師等並感其敬信同赴伽藍又延信
B13n0079_p0036a06║行禪師別起禪院五眾雲聚三學星羅道俗歸依莫斯盛也又造積善尼寺頗亦嚴華上柱國洛豫十七州諸軍事洛州刺史左翊衛將軍循陽公元
B13n0079_p0036a07║孝矩志識優遠風骨凌霜參務治基早知禁衛用心匪懈奉法無親捨其第居充斯淨域靡恡資產常建福田玉質金相英聲遠振上柱國荊州總管上明公楊紀荊門勝地楚塞
B13n0079_p0036a08║神卿艫舳之所混并水陸之所衝要唯仁是寄雖親弗居布政宣條咸稱繄賴清風遠著盛績有聞人唱來晚之歌咸陳去思之詠啟茲福地置此仁祠月殿流暉珠臺曜彩花開粉壁荷發圓池至於鄭氏維摩孫公
B13n0079_p0036a09║安養皆為絕世妙盡丹青造定水寺供養隋上柱國左衛大將軍陳國公竇杬三輔良家五陵貴胄洪源浚於湘水層巘鬱於岐山世載軒冕之榮門承羔鴈之禮扶風振於茂績
B13n0079_p0036a10║平陵結其盤根上柱國尚書左僕射越國公楊素祚土開家俾侯建國少懷伊霍之志長協廉藺之風唐舉知其相秦郭賀稱其輔漢聰明神粹器局淹和納比吞流照同懸鏡英雋
B13n0079_p0036a11║天挺穎拔自然至於推九流咀三古挹巨罇而不竭運蒼海而無窮方朔虞延恥諸魁岸魯匡晁錯慚其智囊郁郁美其為文桓桓壯其用武弼諧之力燮理之功無以加也而尊重正覺開獎法門俸祿所資並營淨
B13n0079_p0036a12║業揆青霄興像殿陵剎景起重臺七寶之堂九層之塔高臨漢表上出雲端布護名花綿蠻吉鳥善能留目甚暢游情造光明寺上柱國尚書右僕射納言邳國公蘇威貞幹
B13n0079_p0036a13║足以濟事和義足以利生確乎不拔體乎其性隱不違親貞無絕俗類八公之赴漢同四皓之入朝國政天剛從斯大備頗閑百氏兼達三玄放心於四德之場託質於五門之觀書經造像禮佛然燈備彼莊嚴具諸
B13n0079_p0036a14║功德隋朝良宰蓋語此人而心下志高識幽見遠憲章文武敦緝彝倫上柱國都督河東諸軍事河東太守竇慶文足字民武堪靜難汎愛仁厚來晚去思汲引為心檀忍
B13n0079_p0036a15║不倦兵部尚書上大將軍龍崗公叚文振世襲通侯家傳寵命器局和允識慮優長武冠孫吳文齊班馬待詔之榮屢顯應對之美日隆蓋朝庭之羽儀皇家之棟幹崇敬三寶體
B13n0079_p0037a01║達四智造寺供僧寫經鑄像慈惠仁厚檀捨不渝著作濟南侯王邵學窮經史才邁羣英著齊誌一部釋老誌一卷又撰仁壽舍利見瑞記一部總錄佛法由來云釋氏非管窺所及率爾妄言之
B13n0079_p0037a02║昔春秋魯莊公七年四月辛卯夜中星隕如雨意說者以為四月八日佛生時也案周四月於夏之六月辛卯非八日年紀故魯知不及他國牟融云漢明帝夢金人其名曰佛於是遣使往求經書文案武帝得休屠
B13n0079_p0037a03║主祭天金人劉向列仙傳讚云七十四人在佛經矣然則明帝前已有佛之經像魚豢云老子入西戎教作浮圖者此言出自化胡經不足取也漢世曰浮圖即佛陀也猶沙門與桑門語之轉耳典略云黃帝夢游華
B13n0079_p0037a04║胥氏之國華胥氏即天竺國也佛在神游之所柱國毫靈四州總管海陵公賀若誼實卿相之門稱冠蓋之里山庭儀表月窟風猷篤信大乘崇奉正覺使持節大將
B13n0079_p0037a05║軍涼州諸軍事涼州刺史趙國獨孤羅景公之世子獻后之長兄敬法重人尊師尚義而又無虧檀信不費勤王雖曰懿親常奉佛法上柱國涼益六州總
B13n0079_p0037a06║管蔣國襄公梁睿道靈源於少昊分休帶於伯益東漢良宰西晉鼎臣敬信有聞丕業尅著上柱國廣宗莊公李崇挺生拔萃秀出罕儔唯昆與季師王友帝誦習般若興建
B13n0079_p0037a07║法輪上柱國左武衛大將軍使持節涼州刺史宇文慶苞文武之幹略蹈仁義之規矩宣條萬里圖讚百城鑄像寫經為福無已上大將軍營州總
B13n0079_p0037a08║管魏興公韋世文聞詩聞禮之風三義三君之德鍾慶流澤奕葉不窮慕正法於當年習微言於積歲上柱國吏部尚書上庸公韋世康容壯魁岸風韻韶舉同玉
B13n0079_p0037a09║樹之華滋類璧山之朗潤善經略美銓衡歸心惠門游情法苑廣漢太守襄垣公薛琰鳳毛麟角標文示武家崇正法門奉玄風歸向佛乘匡扶王室享祿享壽榮國榮家據引有功
B13n0079_p0037a10║琳公云此等所引並有著錄具在史籍不復委言至如謝朔謝覽捨生存義抑祝抑談推功弗有江淹任昉終始宜哉劉杳顧協著述盡美張弘策之慎密呂僧珍之匪懈鄭紹叔忠誠王業蕭穎胄首膺義舉咸為世
B13n0079_p0037a11║寶抑又通家皆一代之大儒實四海之名胄並蘊經國之略俱稱君子之門社稷猶其乃安上下賴其方穆有文有武匡世匡家各標九合之功並樹千秋之業莫不委其五體敬我三尊忍辱慈悲恕己推物視玄黃
B13n0079_p0037a12║其若夢聽鐘鼓其如聾賤尺璧而重片言投髮膚而折半偈蒙筆屢盡不能記其所行蔡紙徒窮未易陳其獲益茲類其眾罕以究言暨五梁六燕三秦二趙宇文拓拔夏蜀陳隋世貴時英閭閻士女高門連於閭闔
B13n0079_p0037a13║崇基接于太階戚里之皇親帝京之富室顒顒慕道各各弘經口誦金言手披玉軸其眾也比草木之依大地其遇也猶鱗介之汎長川至於白屋農夫無名野老薄知歸向少發信心者不可稱計胡得記言所以福
B13n0079_p0037a14║祐四生庶資三世允仁允恕及子及孫其能行之德無不至也
B13n0079_p0037a15║唐朝卿相善果之鑒慈恩傳云武德年勑大理卿鄭善果於洛度僧二七人時業優者數百法師經少不預取恨立於公門時善果有知士之鑒見而奇之問曰子為誰家答以氏俗又問求
B13n0079_p0038a01║度耶答曰然但以習近業微不蒙豫數問出家意何答曰欲遠紹如來近光遺法果深嘉其志又鑒其器貌故特取之謂官寮曰誦業易得風骨難求若度此子必為釋門偉器但恐果與諸公不見其翔翥雲霄洒演
B13n0079_p0038a02║甘露又名家不可失以今觀之則鄭卿之言為不虛也文泰慕賢高昌王麴文泰三藏過流沙至伊吾停一寺有漢僧三人一老者衣不及帶跣足出外抱法師哭哀號哽咽不能已已豈期今日重見卿
B13n0079_p0038a03║人高昌王令使遠請將細馬十疋驅駝設頓六日至夜半到城王與侍人前後列燭自躬出迎入昇重閣寶帳拜問甚厚云弟子聞師名喜忘寢食王妃共數十侍女又來禮拜將曉還宮乃供養濃厚別安道場兼留
B13n0079_p0038a04║不許西行請為國師三藏不納乃至不食四日餘王乃許之仍於佛前立誓王命為弟母命為子願師將來成佛我如波斯匿王為外護檀越又請住一月講仁王經王自日日執香爐引法師昇座低跪為鐙日日如
B13n0079_p0038a05║此度四沙彌以充弟子製衣三十具西土多寒面衣手衣靴襪各數十事金一百兩銀錢三萬綾絹五百疋充二十年往來所用馬三十疋手力二十五人遣殿中侍御史歡信送葉護可汗衙又作二十四封書與屈
B13n0079_p0038a06║支等國附大綾一疋為信綾絹五百疋果木兩車獻可汗稱法師為弟令送往諸國王與國人傾城泣別王又送十餘里乃至三藏書謝等留守迎法貞觀十九年春正月景子京城留守左僕射梁國公
B13n0079_p0038a07║房玄齡奉勑迎經像乃遣右武侯大將軍侯莫陳寔雍州司馬李叔長安令李乾祐及京城僧尼士庶俱出奉迎自晡而入舍於都亭驛其威儀五里太常及長安萬年樂五色雲現無忌善對太宗見三
B13n0079_p0038a08║藏延坐慰問帝大悅謂侍臣曰昔符堅稱道安為神器舉朝遵之朕之觀法師詞論典雅風節貞峻非惟不愧古人亦乃出之更遠時趙國公長孫無忌曰誠如聖旨臣嘗讀三十國春秋見敘安事實高行博物之僧
B13n0079_p0038a09║但彼時佛法來近經論未多不如法師究尋往西土帝曰卿言是矣無忌遂良帝令書新經論十部敬九州令展轉流通常曰佛教宗源杳曠靡知涯際其儒道九流比之猶汀瀅之池方溟渤耳時趙國公
B13n0079_p0038a10║長孫無忌中書令褚遂良奏曰臣聞佛教沖玄天人莫測言本則甚深語門則難入伏惟陛下至道照明飛光昱日澤沾遐界化溢中區擁護五乘建立三寶故得法師涉重阻以求經履危途而訪道見珍殊俗具獲
B13n0079_p0038a11║真文是陛下聖德所感臣等愚瞽預此見聞苦海波瀾舟航有寄又天慈廣遠使布九州俱餐法味臣等億劫希逢不勝幸甚帝曰此是法師悲願又卿等宿福所逢非朕獨力也賈敦道裕永徽二年正月
B13n0079_p0038a12║壬寅瀛州刺史賈敦頤蒲州刺史李道裕穀州刺史杜正倫恆州刺史蕭銳因朝集在京公事暇相命參法師請受菩薩戒法師即受之并為廣說菩薩行法事君盡忠臨下慈愛羣公歡喜各捨淨財修書謝其文三
B13n0079_p0038a13║紙極妙呂才造疏六年譯因明論栖玄乃將與呂才曰　論五紙一卷成部大明立破其旨極玄時尚藥奉御呂才即造立破注解三卷義圖一卷其序廣揚佛理排三藏道德然有闕錯也請辯
B13n0079_p0038a14║真偽左僕射燕國公于志寧以呂才造圖法師詳其是非時惠立致書破之其事方寢其書在傳第八太常博士柳宣聞喜而稱歎作歸敬序因齋參問黃門侍郎薛元超中書侍郎李義府因奉勑為
B13n0079_p0038a15║太子齋行香參問法師曰翻經勝利法門盛美未審更有何事以光揚法師曰法藏冲奧通演實難然內闡住持由乎釋種外護建立屬在帝王所以泛海之舟能馳千里依松之葛遂竦百尋附託勝緣方能廣益乃
B13n0079_p0039a01║漢魏陳齊姚隋皆有君臣相助翻譯如貞觀左僕射房玄齡趙郡王孝恭太子詹事杜正倫太府卿蕭璟等亦奉勑助波頗三藏譯寶星經等豈獨今無二公入奏勑賜許之宣光祿大夫中書令監修國史上柱國固
B13n0079_p0039a02║安縣開國公崔敦禮宣尚書左僕射燕國公于志寧檢校吏部書南陽縣開國男來濟尚書許敬宗侍郎薛元超中書侍郎李義府中書侍郎杜正倫時為看閱學士任量追三兩人勑內給事王德來報法師奘奉綸
B13n0079_p0039a03║旨不覺淚流襟袖自率徒眾詣朝表謝
B13n0079_p0039a04║○道門歸崇（三）文顯引證破邪論云案孔老經書漢魏已來內外史籍略引老氏師敬佛處文證如左以答邪人冀其伏罪法輪習佛道士法輪經云若見沙門思念
B13n0079_p0039a05║無量願願早出身以習佛真願見佛圖願入法門明解得佛太上清淨消魔寶真安志智慧本願大戒上品經四十九願云若見沙門尼當願一切明解法度得道如佛昇玄經云天尊遣道
B13n0079_p0039a06║士張陵使往東方詣佛受法道士張陵別傳云陵在蜀郡鵠鳴山中供養金佛轉讀佛經東方善勝又昇玄經云東方佛遣善勝大士詣太上曰如來聞子為張陵說法故遣我來看子語張陵曰卿隨我往
B13n0079_p0039a07║詣佛所當令子得見所未見聞所未聞陵即禮大士隨往佛所等老子師事西昇經云吾師化游天竺善入泥洹亦云古皇先生齋筵置上昇玄經云若有沙門來聽經當置上座道士練師自
B13n0079_p0039a08║在其下又設齋供有沙門來觀齋主意不得計飲食費遏截不聽可推為上座尼來聽法及齋亦然不得止也說偈願樂化胡經云願採優曇花願燒栴檀香供養千佛身願稽首禮定光偈云佛生何以晚
B13n0079_p0039a09║泥洹一何早不見釋迦文心中常懊惱新改作佛靈寶消摩安志經云道以齋為先勤行當作佛道門改云勤行登金闕故設大法橋普度諸人物老子又大權菩薩經云老子是大權迦葉菩薩化游震
B13n0079_p0039a10║旦仙公善思靈寶法輪經云葛仙公生始數日有外國沙門見仙公禮拜抱持而語父母言此兒是西方善思菩薩今來漢地教化眾生當游仙道白日昇天又仙公自語弟子云吾師姓波閱宗字維那
B13n0079_p0039a11║阿西域人仙人請問眾聖難經云葛仙公告弟子曰吾昔與釋道徽竺法蘭張太鄭思遠等四人同時發願道徽法蘭二人願為沙門張太鄭思遠願為道士等仙公初生仙公起居注云于時生在葛尚
B13n0079_p0039a12║書家尚書年逾八十始有此一子時有沙門自稱竺僧於市大買香花市人怪問僧曰我昨夜夢見善思菩薩下生葛尚書家吾將此香浴之到生時僧至燒香右遶七匝禮拜恭敬沐浴而止校量功德
B13n0079_p0039a13║上品大戒經云校量功德品施佛塔廟得千倍報布施沙門得百倍報又道士陶隱居禮佛文一卷智慧本願大戒上品經云施散佛僧中食塔寺一錢已上皆二萬四千倍報功少報多世世賢明玩好不絕七祖皆
B13n0079_p0039a14║得入無量佛國得報沙門仙公請問經下云復有凡人行是功德願為沙門道士轉讀佛經後世便為沙門大學佛經為眾法師復有一人見沙門道士齋靜讀經乃笑之曰彼向空吟經欲何學耶虛腹日
B13n0079_p0039a15║中一食此罪人耳道士乃慈心喻之故執意不釋死入地獄考毒五苦純異上古仙公請問上經云高上老子曰上古之時人民純朴各懷道德虛心玄寂為無為之事此風既散百競煙起萬流分折姦
B13n0079_p0040a01║巧互攻愚智相陵鬼神執威眾聖並出制作教化唯令民修善自守是以有五經儒俗之業道佛各教其大歸善也勤苦得佛太上靈寶洞玄真一勸誠法輪妙經云吾歷觀諸天從無始劫來見諸道士曰
B13n0079_p0040a02║姓男子女人已得無上正真之道高仙真人自然十分佛者皆受前生勤苦求道不可稱計法輪妙經又云道言夫不滅得還生人中智慧明達者從無數劫來學已成真人高仙自然十方佛者莫不業行所致制身
B13n0079_p0040a03║定心坐禪思微三聖化世內典天地經云佛遣三聖化彼東土迦葉菩薩彼稱老子清淨行經云儒童菩薩彼稱孔子淨光童子彼稱顏回又符子曰老氏之師名釋迦文又牟子二卷盛論佛法書云見善
B13n0079_p0040a04║如不及見惡如探湯然太上貴德其次立言立德欲使人歸立言欲使人信汝道門既無德庇身出言損化輕侮大聖豈為人乎但孔老聖人尚自稱揚三寶令道士等敬讓僧尼等鬬勝歸佛漢法本內
B13n0079_p0040a05║傳云明帝永平十三年上夢金人傅毅對佛蔡愔等迎像又魏書云愔等得佛經四十二章及釋迦像還明帝令畫工圖寫像形置於清涼臺及顯節陵經文緘於蘭臺又愔之還因立寺焉明帝問摩騰曰法王出世
B13n0079_p0040a06║何以化不及此摩騰曰迦毗羅城三千界中心三世諸佛皆從彼出不問八部有願行者皆生於彼受佛正化咸得悟道餘處無緣佛不往也或光明或後五百一千年外皆傳聲教到彼教化永平十四年正月一日
B13n0079_p0040a07║五岳道士朝正之次互相命曰至尊棄我道法遠求胡教我等今日朝次各將太上天尊所制經書各盡己之所能共上表曰五岳十八山觀太上三洞弟子道士諸善信等六百九十人共上表言臣聞太上無形無
B13n0079_p0040a08║名無極無上虛無自然大道元首自從造化道教從生無上無為之尊自然之父上古同遵百王不易今陛下道邁羲皇德過堯舜光宅四海八表歸依臣等竊承陛下棄本逐末求教西域臣觀西域所事者既是胡
B13n0079_p0040a09║神所說不參華夏復請胡人令翻其語託同似漢臣等思忖陛下翻得此語恐非大道如不依信願恕罪聽與驗試臣五岳道士多有聰明智慧博通經典從元皇已來太上經行悉能了曉太虛符咒並皆明達或有
B13n0079_p0040a10║吞符餌氣策使鬼神入火不燒履水不溺白日昇天隱形於地方藥法術無不能者願許與彼比校一則聖上意安二得辨真偽三大道有歸四不亂華俗臣等不如任上重決若比對有勝乞除虛詐勑令引
B13n0079_p0040a11║對勑遣尚書令宋庠引入長樂宮前帝謂道士曰此月十五日大集白馬寺南門外許卿比試道士共置正壇壇別開二十四門南岳道士諸善信七十人將靈寶等經一百三十卷華岳道士劉正念等七十人將
B13n0079_p0040a12║智慧定志等經六十卷餘恆岳道士桓文慶等七十人將本業上品法科罪明真等八十卷岱岳道士呂惠通等一百四十人將太上安志上品等九十五卷霍山天目五臺白鹿仙宮合十八山道士祁文信等二百
B13n0079_p0040a13║七十人將太極真人敷靈寶文等合八十四卷總置西壇茅成子等二十七家諸子經書總二百四十五卷置之中壇饌食奠祀百神置之東壇帝設七寶行殿在白馬寺南門外道西置佛舍利及經像十五日齋訖
B13n0079_p0040a14║時道士等即以柴荻和栴檀沈水等香水積遶西壇經教上啼泣啟告曰臣等上啟太上無極大道元始天尊眾仙百靈今胡神亂夏人主信邪正教失縱玄風墜緒臣等五岳道士諸善信等六百九十人敢以大驗
B13n0079_p0040a15║欲曉眾人以辯真偽伏願上慈顯出神力即便放火燒之經從火化悉成灰燼道士大驚先昇天者不能昇隱形入於水火呼策鬼神無一可驗佛經舍利以火燒之一無所損時太傅張衍語道士曰既試無驗可就
B13n0079_p0041a01║真法諸善信費叔才自感而死時佛舍利光舒五色直上空中神化自在還復往來旋環如蓋遍覆大眾映蔽日輪摩騰法師是大羅漢慈善之力現大神變于時天雨寶花在於佛殿及聞天樂大眾歡喜歎未曾有
B13n0079_p0041a02║法蘭法師於大眾中即說偈言狐非師子類燈非日月明池無巨海納丘無山岳榮法雲垂世界善種得開萌顯通希有法處處化羣生法師復出梵音歎佛功德稱揚三寶或說人天地獄因果大小乘法出家功德
B13n0079_p0041a03║時司空楊城侯劉善峻官人民庶及婦女等發心出家四岳諸山道士呂惠通等六百二十人出家五品已上九十三人出家九品已上鎮遠將軍姜苟兒等一百七十五人出家京都治民張于尚等三百七十人出
B13n0079_p0041a04║家京都婦女阿潘等一百二十一人出家十六日帝共大臣文武數百人與出家者剃髮日設供養夜然燈火作種種妓樂至三十日法衣瓶鉢悉皆施訖即立十寺城外七寺城內三寺七寺安僧三寺安尼漢之佛
B13n0079_p0041a05║法自此興焉諸聖弘化寶林傳云後漢第二主明帝乙丑歲永平七年正月十五日夜夢金人至十年戊辰十二月三十日摩騰法蘭至洛陽應化時代寶林云周穆王五十二年壬申二月
B13n0079_p0041a06║十五日佛入滅至永平十年一千一十七年迦葉住世四十五年鷄足入滅當此方周第八帝孝王五年丙辰歲阿難入滅周第十帝厲王十二年癸巳歲和修入滅周第十一帝宣王二十三年乙未歲毱多入滅周
B13n0079_p0041a07║第十三帝平王三十一年庚子提多迦此云通真入滅周十五帝莊王七年己丑歲彌遮迦入滅周第十八主襄王十七年甲申入滅婆須蜜周第二十一帝定王十九年辛未入滅佛陀難提周二十四帝景王十二
B13n0079_p0041a08║年丙寅入滅弗馱蜜多羅周二十六帝敬王三十五年甲寅歲入滅脅尊者周二十八帝貞王二十二年己亥入滅富那夜奢安王十四年戊戌歲入滅馬鳴周三十五帝顯王三十七年甲午歲入滅毗摩羅三十七
B13n0079_p0041a09║帝赧王四十一年壬辰歲入滅龍樹當此方秦第四始皇三十五年己丑入滅提婆前漢第四帝文帝十九年庚辰入滅羅睺羅多前漢第六主武帝戊辰歲入滅僧伽難提第七主昭帝十年辛酉歲入滅伽耶舍多
B13n0079_p0041a10║漢第十主成帝十四年戊申歲入滅鳩摩羅多王莽十八年壬午歲入滅闍夜多後漢明帝二主十六年申戌婆修槃頭後漢五主殤帝九年丁巳入滅摩拏羅後漢十帝桓帝十八年乙巳歲入滅鶴勤後漢十二主
B13n0079_p0041a11║獻帝十九年己丑歲入滅師子前魏第三少帝己卯歲入滅婆舍斯多東晉第一主元帝八年乙酉歲入滅不如蜜多羅東晉九主武帝戊子歲般若多羅宋第五主武帝孝建四年丁酉入滅達磨梁武三十五年丙
B13n0079_p0041a12║辰十二月五日丁未後魏第八主孝明帝大和十九年葬熊耳山惠可大師隋文帝開皇十三年癸丑歲安縣令霍仲偘殺之葬慈州東北滏陽東北七十餘里僧璨隋煬帝大業二年丙寅入滅塔在舒州山谷寺道
B13n0079_p0041a13║信大師唐高宗永徽三年庚戌歲閏九月四日滅弘忍高宗二十四年二月十六日壬申至代宗諡號大滿禪師法雨之塔惠能先天二年癸丑十一月十三日入滅塔在番禺
B13n0079_p0041a14║○謗毀報應（四）佛生西域十二門論云佛為大聖何不生在中華曰由余生西戎佐秦穆文王生西羌霸周師以道大法以善高藥貴除病馬奇駿異臣重忠良不以異國而不用
B13n0079_p0041a15║也且如犀象牙角禁咒天文皆出異國况五天是大千之中故佛生彼破國亡家傅奕云有佛祚短如趙魏梁隋無佛祚延如三皇五帝曰秦何祚短漢又何長又曰入國破國入家破家對曰夫出家者
B13n0079_p0042a01║內辭親愛外捨官榮至求無上菩提願出生死苦海棄朝宗之服披福田之衣行道以報四恩立德以資三有利資家國也毀容剃髮正理云有毀髮膚者曰聖人應化隨方在胡禿頂處漢縉紳華夷常
B13n0079_p0042a02║形非教方之勝負佛不隨俗神力不備自是天竺之訓若漢學胡形剪髮便名事佛則應胡習漢法著巾亦為奉道異也現無應驗外難曰造佛書經設齋本祈現福資益目前何為念地藏而無徵喚觀音
B13n0079_p0042a03║而不救致楊衍有咎虛之論馮士幹詰聖人之文徒勞辛苦枉費珠璣專事誇談罕聞實錄非唯為善者不蒙其應亦作惡者翻受其榮豈意釋門反成焉有答業通三世三被毀除法苑一赫連勃勃都
B13n0079_p0042a04║長安遇僧皆殺二魏太武周崔皓言夷滅三寶帝後悔皓加五刑三周武帝但令還俗此三君為滅佛法皆感惡疾而終欲謗惑心婆沙論八云烏波離欲謗毀佛天龍惑心翻成讚歎佛猶被謗
B13n0079_p0042a05║智論云旃遮女人與外道等親往來佛所聽法後以木盂繫腹稱其有孕外道引女到佛眾會高聲謗毀稱佛是此女夫而有此孕天帝化鼠嚙索出盂大眾咸責毀敬平等法集云栴檀龍腦不為毀而不
B13n0079_p0042a06║香諸佛慈悲不為毀敬而無平等自坌其身別譯阿含云婆羅門比丘罵毀佛將士欲坌佛風吹自坌佛為說偈厭佛無緣般若論云佛與阿難行化見一老母阿難曰此可憐愍度之佛言無
B13n0079_p0042a07║緣曰與作後世緣佛化六方而是老母掩面不欲見無緣也謗聖過重出曜經云瞿波離比丘見舍利目連避雨神祠二聖先到見已迴避瞿波後見內有女人曰此二聖何以為非白佛佛曰不然日可
B13n0079_p0042a08║冷月可熱二聖定不為非瞿波不信身瘡自出生身陷入地獄六師毀佛報恩經六云六師外道言佛從忉利下者人皆棄我即共毀之曰黃口小兒實無所知真薄相人才生七日其母命終棄耶殊陀羅
B13n0079_p0042a09║及父王等毀佛尚輕法華經四云若一劫中常毀罵佛其罪尚輕以一惡言毀持經者其罪甚重魔來入心萬行首楞嚴云修定菩薩魔入心故便言有前佛後佛男女真假等聖君不
B13n0079_p0042a10║修弘明云若佛至尊堯舜周孔曷得不修七經不說牟子曰書不必孔丘之言藥不必扁鵲之方合義愈病者良君子博取眾行以輔其身堯舜旦丘師亦各別石虎怨佛續高僧傳云虎境被侵三邊告
B13n0079_p0042a11║急曰我事佛久豈無靈也澄早入曰君曾為商主至罽賓國供養六十羅漢我在一也今為王何用謗三寶兵戎國之常事不信之者續高僧傳云傅奕造高識傳自古君臣不信佛者宋世祖唐高祖王
B13n0079_p0042a12║度顏延之蕭摹之周朗虞愿張著惠李瑒衛元嵩顧歡邢子才高道讓盧思道魏太武周高祖蔡謨劉晝楊衍之荀濟章仇子陀劉惠琳范縝李緒王文周等皆不信佛法也九報之疑般若論云佛何有九
B13n0079_p0042a13║罪報耶一梵志女孫陀利謗二旃遮女木盂三提婆達多推山壓佛傷指四金槍馬麥五外道六師終不受化六留離殺釋種頭痛七冷風動背痛八六年苦行九婆羅聚落乞食不得空鉢而還又復寒索衣熱取扇
B13n0079_p0042a14║曰此皆為化眾生示現而為以對根故敬信虛實正理引外難云凡俗各傾財產竟造佛廟不怪珠璣爭陳堂宇或剖檀寫獯胡之狀鎔金織素代夷狄之容妙畫丹青巧窮奇劂一拜一禮冀望感通自
B13n0079_p0042a15║佛法南漸已來六百餘載未聞一人見佛虛誑惑人空談威力對理如下杜龕毀像正理云王僧辯女婿杜龕典衛宮闕欲毀破梁武二金佛才至吏人與龕俱被金剛力士傷損至死溺像陰腫
B13n0079_p0043a01║方誌云吳孫皓得金銅佛尿之灌頂立感陰腫痛不可忍太官卜曰為犯大神遍禱神祇皆不能愈有宮人事佛奏請求佛依言求之立愈生信供養或云僧會奏寶冠在手東晉金佛光花趺四十五年各
B13n0079_p0043a02║在異處後合如初首載寶冠陳帝請佛入宮供養其冠至明常在佛手令人監衛復落如故後隋滅陳臣皆露首即先兆也觀音愈瘻感應傳云齊建安王患瘻念觀音不止手為刲藥明旦療愈菩薩力
B13n0079_p0043a03║也文宣降靈齊竟陵王內傳云王得熱病疾重欲死夢見聖像手灌神湯而疾尋愈金尊代戮感應傳云張逸為事至死預造金佛朝夕持念臨刃之日三刀不傷遂蒙放免所事像項有三
B13n0079_p0043a04║痕謝氏亡子晉錄曰瑯琊王凝之夫人陳郡謝元弃女二子亡已六年忽見二兒被杻求母造福母即為造而免苦也孫祚見兒宣驗記云孫祚齊國人位至太中大夫少子稚字法暉小聰惠
B13n0079_p0043a05║奉法年十八晉咸康元年桂陽病卒祚後任武昌到三年四月八日廣置法講請佛延僧建齋行道見稚在眾中翊從像後又問跪拜隨父歸家父先有疾云須作福可以扶魂免苦其事不虛長舒迴風
B13n0079_p0043a06║晉錄冥祥記晉有竺長舒本天竺人念觀音經為業後居吳中邑內有火連簷欲至遂念觀音風迴火滅尋有少年不信夜持火燒之四虛自滅至明少年叩頭謝咎阿練梵語冥祥記瑯琊王珉其妻無
B13n0079_p0043a07║子常念觀音求子後因路見一僧曰我與君為子道人亡後三月果願不虛其妻有妊生子即解十六國梵語聰明即晉尚書王淵明也小字阿練德祖免難宣驗記云毛德祖滎陽人初投江南偷路而遁
B13n0079_p0043a08║逢虜騎所追伏在道側蒿中半身將露分受其死默念觀音俄然雲起雨注而免李儒馬驚隊主李儒鎮虎牢關為魏虜所圍危急欲降夜踰城出見賊縱橫臥地儒乃一心念觀音過即入深澤未及藏
B13n0079_p0043a09║身尋被來逐欲至羣馬向儒即大驚恐而免郭宣處筏晉義熙十一年太原郭宣與蜀郡處筏共梁州刺史楊牧敬為友敬以害人被禁事連宣筏二人念觀音許錢各十萬與西明寺作功德夜夢菩薩
B13n0079_p0043a10║枷鏁解脫宣依願施錢筏不還後遇戎查蒲被流矢所中未死自悔曰我有大罪語訖而死何瑚感聖何氏傳云瑚字重寶梁為北征諮議有令名通春秋孝性淳深事親共勤母病求醫不乘車馬忽感
B13n0079_p0043a11║聖僧體貌殊異手執香爐日求齋食而至無早晚故疑其非常十餘日母瘳愈僧辭素書般若經一卷執手曰貧道是二十七賢聖不退相人感君志心故來看病今病已差貧道宜還言訖前行忽然不見爐煙香氣
B13n0079_p0043a12║一旬方歇瑚捨宅為月愛寺也張應捨邪靈鬼誌曰歷陽郡張應先是魔家取佛家女為婦咸和八年妻病曰為魔事家財略盡不差妻曰我本事佛乞為作福往精舍中見竺曇鏡曰佛普濟眾生但精心
B13n0079_p0043a13║耳後夢神人病差夫妻俱受五戒康阿得死幽明錄云康阿得死初見二人扶掖有白馬吏驅之備見地獄官府及見府君問得得曰家起佛塔寺供養道人曰卿大有功德令遊看地獄見先亡叔母等
B13n0079_p0043a14║放還尋白馬吏杖一百長和飯僧幽明錄曰石長和死四日方穌曰見二人將去路兩邊有棘如鷹爪中有多人被驅往來曰佛弟子猶得在道到地府見舊人石賢具問家中消息王令檢都簿有飯僧
B13n0079_p0043a15║功德餘命未盡遂却放還至死尸邊嫌臭不前見自亡姊往尸推之因乃穌息却活趙泰精思幽明錄云泰字文和清河人有辟不就乃精思典墳年三十五晉太始五年七月三日夜半卒心暖不葬還穌
B13n0079_p0044a01║具說地獄檢籍餘有三十年橫為取來放還事佛王坦死驗續搜神記云沙門竺法度者先與中郎將王坦為友論生死罪福之事未審有無便共為要若先無常當相報語後法度死忽來報坦曰貧道
B13n0079_p0044a02║以某月日死罪福不虛事若影響勤德業事佛與君為要相報耳臨刑免刃宣驗記云滎陽高狗兒年已五十為殺人殺之不得因念觀音願造五層塔刃折刀斷奏得原免大發信心王襲得
B13n0079_p0044a03║書宋吳興太守瑯琊王襲之有學問愛賓客於省內養鵝兩頭甚翫之欲殺一夜夢見鵝銜十紙書受與看之明善惡因果元信莊老不重佛僧因是發心止殺後轉貴也郭銓現身益州刺史郭銓亡已
B13n0079_p0044a04║二十餘年以元嘉八年乘輿道從如平生現形於女婿劉凝之家曰僕讁事未了努力為作四十會法集齋乃可得免忽然不見又張達繫獄念觀音獲免解脫俞文泛海俞文載鹽於南海值風默念觀
B13n0079_p0044a05║音風停浪靜於是獲安文和死信程道惠字文和武昌人不信佛奉道僧從乞者難之若窮理盡性無過莊老因病卒見閻王放還信佛經堂不燒元嘉中吳興城失火經堂不燒以為神力
B13n0079_p0044a06║也蒲城失火元嘉八年河東蒲坂城內失火不可救唯寺及經像大小不燒人共驚歎出幽明錄記之鵝死還鳴建康大巷有四天王常朔望日殺百牲祠祀後殺三頭鵝治畢鵝忽驚起哀鳴
B13n0079_p0044a07║入神座下神曰我佛弟子不用殺生廟祀夢神言相悟汝因是素祀不殺沈英陸暉吳誌云沈英陸暉俱為事合死令屬造觀音像兼自稱念臨刑三刀皆折官問之故答云恐是觀音慈力及看像項上三
B13n0079_p0044a08║刀痕在囚奏獲免死罪車母然燈宣驗記云車母者遭宋廬陵王青埿之難為佛佛虜所獲身在賊中其母先奉佛即然七燈於佛前念觀音菩薩願子得脫其子七日七夜獨自南走常值天陰不辯東
B13n0079_p0044a09║西見七火光望火而走似村欲投終不可至如是不覺至家見其母猶在佛前伏地又見七燈因乃發悟母子俱喜知佛力耳自後懇志專行檀忍吏部放生吏部尚書孔瓊字彥寶素不信佛因與范泰四
B13n0079_p0044a10║月八日至瓦官寺共放生懺悔死後數旬託夢與兄弟云吾本不信佛因與范泰放生乘一善力今脫苦罪福報應決定不差汝當勵心為福助吾興善可以脫苦出宣驗記史雋造像幽明錄云史雋道士
B13n0079_p0044a11║有學識奉道而慢佛常語人言佛是小神不足事爾每見佛像恆輕誚之後因脚疾攣縮種種祈福無應友人趙文謂曰佛福第一可試造觀音像雋以病急如言造之夢觀音菩薩降神而愈因發信心也鄭鮮
B13n0079_p0044a12║續命宣驗記云鮮字子道善相自知命短念何以延夢見沙門問之須延命也可六齋日放生念善持齋奉戒可以延命悟而為之後延其壽遺民愈病劉遺民彭城人少為儒生事親至孝以家貧止
B13n0079_p0044a13║室廬山西林寺多病不以妻子為共居絕跡往來精思禪業半年之中見眉相現漸見佛一眼及髮又見全身為是圖畫又見一道人奉明珠一顆因是病差丁零射佛宣驗記云相州鄴城有丈六真金立
B13n0079_p0044a14║像一軀逢丁零單于至性凶悖無有信心乃彎弓射佛箭中佛面血下交流雖加瑩飾血不能止其痕終在又選五百人力士挽令仆地擬令消鑄像發大聲響列雷震力士亡魂人皆仆地歸信者丁零得疾戮害而
B13n0079_p0044a15║死聞者稱快赫連被像宣驗記云佛佛破冀州境內道俗咸被殘戮凶虐暴亂殘殺無厭爰及關中死者過半婦女嬰稚積骸成山縱其害心以為快樂仍自言曰佛佛是人中之佛堪受禮拜便畫作佛
B13n0079_p0045a01║像背上佩之當殿而坐令國內僧向背禮像即為拜我後因出遊郊外逆風暴雨四面暗塞不知所歸雷電震吼霹靂而死尋即葬之又就冢霹靂其棺引屍在外背題兇虐無道之字國人慶快嫌其死晚妻子並被
B13n0079_p0045a02║刑戮見蕭子顯齊書托拔毀寺魏太武帝大毀三寶破壞寺塔後數年間遍身發瘡膿血遍體羣臣眾議佛神所為出崔皓傳宇文廢僧周武帝以毀廢三寶於後望夷宮發大惡瘡經旬不可乃
B13n0079_p0045a03║至於崩謝晦破塔晉錄云尚書謝晦未發心之前為荊州刺史謂寺塔不宜在城移之郭外乃自率部眾至其寺門八十人各持刀斧毀壞塔像瓦木縱橫俄爾雲霧暗天風塵勃起晦即怖走隊人驚散
B13n0079_p0045a04║莫知所去晦夜夢見沙門飛騰空中光明顯赫又二人形悉丈餘雄姿甚偉勵聲嗔曰君所為道尋當自現後多病死或犯法晦連年脊痛後因謀叛一家被誅朱恭殺尼搜神記云宋有惡人朱恭每以
B13n0079_p0045a05║殺盜為業夜至蓮華尼寺殺尼盜物一夜繞院而走不知出處遂墜廁中而死背猶負物舉眾見之董禮劫僧梁後記董禮常以盜僧物為業得財於家盛命賓客忽有狂牛自外入於坐上觸禮戴角而死
B13n0079_p0045a06║孤訓剝佛唐貞觀二十年征丘茲有薛孤訓為軍會曹尅丘茲城於寺內剝佛面金旬日後眉鬚總落行至伊州佛前燒香悔過眉鬚却生徹公差癩唐絳州南孤山陷泉寺僧徹禪師見癩人
B13n0079_p0045a07║引至山中鑿穴安之自供衣食令誦法華經前人不識字又加頑鄙句句受之終不辭倦誦經向半夢有教者五六卷終眉毛生瘡愈故經云是經為南閻浮提病之良藥斯言驗矣
B13n0079_p0045a08║釋氏六帖卷二（終）
B13n0079_p0045a09║