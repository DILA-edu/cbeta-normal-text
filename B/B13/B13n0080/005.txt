B13n0080_p0659a01║
B13n0080_p0659a02║大唐西域記卷第五
B13n0080_p0659a03║
B13n0080_p0659a04║六國
B13n0080_p0659a05║羯若鞠闍國阿踰陀國阿耶穆佉國
B13n0080_p0659a06║鉢邏耶伽國憍賞彌國鞞索（山格反）迦國
B13n0080_p0659a07║
B13n0080_p0659a08║羯若鞠闍國
B13n0080_p0659a09║羯若鞠闍國，周四千餘里。國大都城西臨殑伽河，其長二十餘里，廣四五里。城隍堅
B13n0080_p0659a10║峻，臺閣相望，花林池沼，光鮮澄鏡。異方奇貨，多聚於此。居人豐樂，家室富饒。花果具繁，
B13n0080_p0659a11║稼穡時播。氣序和洽，風俗淳質。容貌妍雅，服飾鮮綺。篤學遊藝，談論清遠。邪正二道，信
B13n0080_p0659a12║者相半。伽藍百餘所，僧徒萬餘人，大小二乘，兼功習學。天祠二百餘所，異道數千餘人。
B13n0080_p0659a13║
B13n0080_p0659a14║曲女城
B13n0080_p0659a15║羯若鞠闍國人長壽時，其舊王城號拘蘇磨補羅，（唐言花宮。）王號梵授，福智宿資，文武允
B13n0080_p0660a01║備，威懾贍部，聲震鄰國，具足千子，智勇弘毅，復有百女，儀貌妍雅。時有僊人居殑伽河
B13n0080_p0660a02║側，棲神入定，經數萬歲，形如枯木，遊禽棲集，遺尼拘律果於遷人肩上，暑往寒來，垂蔭合
B13n0080_p0660a03║拱。多歷年所，從定而起，欲去其樹，恐覆鳥巢，時人美其德，號大樹僊人。僊人寓目河濱，
B13n0080_p0660a04║遊觀林薄，見王諸女相從嬉戲，欲界愛起，染著心生，便詣花宮，欲事禮請。王聞僊至，躬迎
B13n0080_p0660a05║慰曰：「大僊棲情物外，何能輕舉？」僊人曰：「我棲林藪，彌積歲時，出定遊覽，見王諸女，染
B13n0080_p0660a06║愛心生，自遠來請。」王聞其辭，計無所出，謂僊人曰：「今還所止，請俟嘉辰。」僊人聞命，遂
B13n0080_p0660a07║還林藪。王乃歷問諸女，無肯應娉。王懼僊威，憂愁毀悴。其幼稚女候王事隙，從容問曰：
B13n0080_p0660a08║「父王千子具足，萬國慕化，何故憂愁，如有所懼？」王曰：「大樹僊人幸顧求婚，而汝曹輩莫
B13n0080_p0660a09║肯從命。僊有威力，能作災祥，儻不遂心，必起瞋怒，毀國滅祀，辱及先王。深惟此禍，誠有
B13n0080_p0660a10║所懼。」稚女謝曰：「遺此深憂，我曹罪也。願以微軀，得延國祚。」王聞喜悅，命駕送歸。既
B13n0080_p0660a11║至僊廬，謝僊人曰：「大僊俯方外之情，垂世間之顧，敢奉稚女，以供灑掃。」僊人見而不悅，
B13n0080_p0660a12║乃謂王曰：「輕吾老叟，配此不妍。」王曰：「歷問諸女，無肯從命。唯此幼稚，願充給使。」僊
B13n0080_p0660a13║人懷怒，便惡呪曰：「九十九女，一時腰曲，形既毀弊，畢世無婚。」王使往驗，果已背傴。從
B13n0080_p0660a14║是之後，更名曲女城焉。
B13n0080_p0660a15║
B13n0080_p0661a01║
B13n0080_p0661a02║戒日王
B13n0080_p0661a03║今王，本吠奢種也，字曷利沙伐彈那，（唐言喜增。）君臨有土，二世三王。父字波羅羯羅伐
B13n0080_p0661a04║彈那，（唐言作光增。）兄字曷邏闍伐彈那。（唐言王增。）王增以長嗣位，以德治政。時東印度羯羅
B13n0080_p0661a05║拏蘇伐剌那（唐言金耳。）國設賞迦王（唐言月。）每謂臣曰：「鄰有賢主，國之禍也。」於是誘請，會而
B13n0080_p0661a06║害之。人既失君，國亦荒亂。時大臣婆尼（唐言辯了。）職望隆重，謂僚庶曰：「國之大計，定於
B13n0080_p0661a07║今日。先王之子，亡君之弟，仁慈天性，孝敬因心，親賢允屬，欲以襲位。於事何如？各言
B13n0080_p0661a08║爾志。」眾咸仰德，嘗無異謀。於是輔臣執事咸勸進曰：「王子垂聽：先王積功累德，光有國
B13n0080_p0661a09║祚。嗣及王增，謂終壽考；輔佐無良，棄身讎手，為國大恥，下臣罪也。物議時謠，允歸明
B13n0080_p0661a10║德。光臨土宇，克復親讎，雪國之恥，光父之業，功孰大焉？幸無辭矣！」王子曰：「國嗣之
B13n0080_p0661a11║重，今古為難，君人之位，興立宜審。我誠寡德，父兄遐棄，推襲大位，其能濟乎？物議為
B13n0080_p0661a12║宜，敢忘虛薄？今者殑伽河岸，有觀自在菩薩像，既多靈鑒，願往請辭。」即至菩薩像前，斷
B13n0080_p0661a13║食祈請。菩薩感其誠心，現形問曰：「爾何所求，若此勤懇？」王子曰：「我惟積禍，慈父云
B13n0080_p0661a14║亡；重茲酷罰，仁兄見害。自顧寡德，國人推尊，令襲大位，光父之業。愚昧無知，敢稀聖
B13n0080_p0661a15║旨！」菩薩告曰：「汝於先身，在此林中為練若苾芻，而精勤不懈。承茲福力，為此王子。
B13n0080_p0662a01║金耳國王既毀佛法，爾紹王位，宜重興隆，慈悲為志，傷愍居懷，不久當王五印度境。欲延
B13n0080_p0662a02║國祚，當從我誨，冥加景福，鄰無強敵。勿昇師子之座，勿稱大王之號。」於是受教而退，即
B13n0080_p0662a03║襲王位，自稱日王子，號尸羅阿迭多。（唐言戒日。）於是命諸臣曰：「兄讎未報，鄰國不賓，終無
B13n0080_p0662a04║右手進食之期。凡爾庶僚，同心勠力。」遂總率國兵，講習戰士。象軍五千，馬軍二萬，步軍
B13n0080_p0662a05║五萬，自西徂東，征伐不臣。象不解鞍，人不釋甲，於六年中，臣五印度。既廣其地，更增甲
B13n0080_p0662a06║兵，象軍六萬，馬軍十萬。垂三十年，兵戈不起，政教和平，務修節儉，營福樹善，忘寢與
B13n0080_p0662a07║食。令五印度不得噉肉，若斷生命，有誅無赦。於殑伽河側建立數千窣堵波，各高百餘尺。
B13n0080_p0662a08║於五印度城邑、鄉聚、達巷、交衢，建立精廬，儲飲食，止醫藥，施諸羈貧，周給不殆。聖迹之
B13n0080_p0662a09║所，並建伽藍。五歲一設無遮大會，傾竭府庫，惠施羣有，惟留兵器，不充檀捨。歲一集會
B13n0080_p0662a10║諸國沙門，於三七日中，以四事供養，莊嚴法座，廣飾義筵，令相搉論，校其優劣，褒貶淑慝，
B13n0080_p0662a11║黜陟幽明。若戒行貞固，道德純邃，推昇師子之座，王親受法；戒雖清淨，學無稽古，但加
B13n0080_p0662a12║敬禮，示有尊崇；律儀無紀，穢德已彰，驅出國境，不願聞見。鄰國小王、輔佐大臣，殖福無
B13n0080_p0662a13║怠，求善忘勞，即攜手同座，謂之善友；其異於此，而不對辭，事有聞議，通使往復。而巡方
B13n0080_p0662a14║省俗，不常其居，隨所至止，結廬而舍。唯雨三月，多雨不行。每於行宮日修珍饌，飯諸異
B13n0080_p0662a15║學，僧眾一千，婆羅門五百。每以一日分作三時，一時理務治政，二時營福修善，孜孜不倦，
B13n0080_p0663a01║竭日不足矣。
B13n0080_p0663a02║
B13n0080_p0663a03║玄奘與戒日王
B13n0080_p0663a04║初，受拘摩羅王請，自摩揭陀國往迦摩縷波國，時戒日王巡方在羯朱嗢祇邏國，命
B13n0080_p0663a05║拘摩羅王曰：「宜與那爛陀遠客沙門速來赴會。」於是遂與拘摩羅王往會見焉。戒日王勞苦
B13n0080_p0663a06║已曰：「自何國來？將何所欲？」對曰：「從大唐國來，請求佛法。」王曰：「大唐國在何方？經
B13n0080_p0663a07║途所亘，去斯遠近？」對曰：「當此東北數萬餘里，印度所謂摩訶至那國是也。」王曰：「嘗聞
B13n0080_p0663a08║摩訶至那國有秦王天子，少而靈鑒，長而神武，昔先代喪亂，率土分崩，兵戈競起，羣生荼
B13n0080_p0663a09║毒，而秦王天子早懷遠略，興大慈悲，拯濟含識，平定海內，風教遐被，德澤遠洽，殊方異域，
B13n0080_p0663a10║慕化稱臣，氓庶荷其亭育，咸歌秦王破陣樂。聞其雅頌，於茲久矣。盛德之譽，誠有之乎？
B13n0080_p0663a11║大唐國者，豈此是耶？」對曰：「然。至那者，前王之國號；大唐者，我君之國稱。昔未襲
B13n0080_p0663a12║位，謂之秦王；今已承統，稱日天子。前代運終，羣生無主，兵戈亂起，殘害生靈。秦王天
B13n0080_p0663a13║縱含弘，心發慈愍，威風鼓扇，羣凶殄滅，八方靜謐，萬國朝貢，愛育四生，敬崇三寶，薄賦
B13n0080_p0663a14║斂，省刑罰，而國用有餘，氓俗無宄，風猷大化，難以備舉。」戒日王曰：「盛矣哉！彼土羣生，
B13n0080_p0663a15║福感聖主。」
B13n0080_p0664a01║
B13n0080_p0664a02║曲女城之會
B13n0080_p0664a03║時戒日王將還曲女城設法會也，從數十萬眾，在殑伽河南岸，拘摩羅王從數萬之眾，居
B13n0080_p0664a04║北岸，分河中流，水陸並進。二王導引，四兵嚴衛，或泛舟，或乘象，擊鼓鳴螺，拊絃奏管。
B13n0080_p0664a05║經九十日，至曲女城，在殑伽河西大花林中。是時諸國二十餘王，先奉告命，各與其國髦俊
B13n0080_p0664a06║沙門及婆羅門、羣官、兵士，來集大會。王先於河西建大伽藍；伽藍東起寶臺，高百餘尺，中
B13n0080_p0664a07║有金佛像，量等王身；臺南起寶壇，為浴佛像之處；從此東北十四五里，別築行宮。是時，
B13n0080_p0664a08║仲春月也。從初一日，以珍味饌諸沙門、婆羅門，至二十一日，自行宮屬伽藍，夾道為閣，窮
B13n0080_p0664a09║諸瑩飾，樂人不移，雅聲遞奏。王於行宮出一金像，虛中隱起，高餘三尺，載以大象，張以寶
B13n0080_p0664a10║幰。戒日王為帝釋之服，執寶蓋以左侍，拘摩羅王作梵王之儀，執白拂而右侍，各五百
B13n0080_p0664a11║象軍，被鎧周衛，佛像前後各百大象，樂人以乘，鼓奏音樂。戒日王以真珠雜寶及金銀
B13n0080_p0664a12║諸花，隨步四散，供養三寶。先就寶壇香水浴像，王躬負荷，送上西臺，以諸珍寶、憍奢耶衣
B13n0080_p0664a13║數十百千，而為供養。是時唯有沙門二十餘人預從，諸國王為侍衛。饌食已訖，集諸異
B13n0080_p0664a14║學，商搉微言，抑揚至理。日將曛暮，回駕行宮。如是日送金像，導從如初，以至散日，其大
B13n0080_p0664a15║臺忽然火起，伽藍門樓煙焰方熾。王曰：「罄捨國珍，奉為先王，建此伽藍，式昭勝業，寡德
B13n0080_p0665a01║無祐，有斯災異，咎徵若此，何用生為！」乃焚香禮請而自誓曰：「幸以宿善，王諸印度，願我
B13n0080_p0665a02║福力，禳滅火災，若無所感，從此喪命！」尋即奮身，跳履門閫，若有撲滅，火盡煙消。諸王
B13n0080_p0665a03║覩異，重增祇懼。已而顏色不動，辭語如故，問諸王曰：「忽此災變，焚燼成功，心之所懷，意
B13n0080_p0665a04║將何謂？」諸王俯伏悲泣，對曰：「成功勝迹，冀傳來葉，一旦灰燼，何可為懷？況諸外道，快
B13n0080_p0665a05║心相賀！」王曰：「以此觀之，如來所說誠也。外道異學守執常見，惟我大師無常是誨。然
B13n0080_p0665a06║我檀捨已周，心願諧遂，屬斯變滅，重知如來誠諦之說，斯為大善，無可深悲。」於是從諸王
B13n0080_p0665a07║東上大窣堵波，登臨觀覽。方下階陛，忽有異人持刃逆王，王時窘迫，却行進級，俯執此人，
B13n0080_p0665a08║以付羣官。是時羣官惶遽，不知進救。諸王咸請誅戮此人，戒日王殊無忿色，止令不殺。王
B13n0080_p0665a09║親問曰：「我何負汝，為此暴惡？」對曰：「大王德澤無私，中外荷福。然我狂愚，不謀大計，
B13n0080_p0665a10║受諸外道一言之惑，輒為刺客，首圖逆害。」王曰：「外道何故興此惡心？」對曰：「大王集諸
B13n0080_p0665a11║國，傾府庫，供養沙門，鎔鑄佛像，而諸外道自遠召集，不蒙省問，心誠愧恥。乃令狂愚，敢
B13n0080_p0665a12║行凶詐。」於是究問外道徒屬。有五百婆羅門，並諸高才，應命召集，嫉諸沙門蒙王禮重，乃
B13n0080_p0665a13║射火箭，焚燒寶臺，冀因救火，眾人潰亂，欲以此時殺害大王，既無緣隙，遂雇此人，趨隘行
B13n0080_p0665a14║刺。是時諸王、大臣請誅外道，王乃罰其首惡，餘黨不罪，遷五百婆羅門出印度之境。於是
B13n0080_p0665a15║乃還都也。
B13n0080_p0666a01║
B13n0080_p0666a02║殑伽河伽藍
B13n0080_p0666a03║城西北窣堵波，無憂王之所建也。如來在昔，於此七日說諸妙法。其側則有過去四佛
B13n0080_p0666a04║座及經行遺迹之所。復有如來髮、爪小窣堵波。
B13n0080_p0666a05║說法窣堵波南，臨殑伽河有三伽藍，同垣異門，佛像嚴麗，僧徒肅穆，役使淨人數千餘
B13n0080_p0666a06║戶。精舍寶函中有佛牙，長餘寸半，殊光異色，朝變夕改。遠近相趨，士庶咸集，式修瞻仰，
B13n0080_p0666a07║日百千眾。監守者繁其諠雜，權立重稅，宣告遠近：欲見佛牙，輸大金錢。然而瞻禮之徒，
B13n0080_p0666a08║實繁其侶，金錢之稅，悅以心競。每於齋日，出置高座，數百千眾，燒香散花，花雖盈積，牙
B13n0080_p0666a09║函不沒。
B13n0080_p0666a10║伽藍前左、右各有精舍，高百餘尺，石基甎室，其中佛像，眾寶莊飾，或鑄金、銀，或鎔鍮
B13n0080_p0666a11║石。二精舍前各有小伽藍。
B13n0080_p0666a12║伽藍東南不遠，有大精舍，石基甎室，高二百餘尺，中作如來立像，高三十餘尺，鑄以鍮
B13n0080_p0666a13║石，飾諸妙寶。精舍四周石壁之上，彫畫如來修菩薩行所經事迹，備盡鐫鏤。
B13n0080_p0666a14║石精舍南不遠，有日天祠，祠南不遠，有大自在天祠，並瑩青石，俱窮彫刻，規模度量同
B13n0080_p0666a15║佛精舍，各有千戶充其灑掃，鼓樂絃歌不捨晝夜。
B13n0080_p0667a01║大城東南六七里，殑伽河南，有窣堵波，高二百餘尺，無憂王之所建也，在昔如來於此
B13n0080_p0667a02║六月說身無常、苦、空、不淨。其側則有過去四佛座及經行遺迹之所。又有如來髮、爪小窣
B13n0080_p0667a03║堵波，人有染疾，至誠旋繞，必得痊愈，蒙其福利。
B13n0080_p0667a04║
B13n0080_p0667a05║納縛提婆矩羅城
B13n0080_p0667a06║大城東南行百餘里，至納縛提婆矩羅城，據殑伽河東岸，周二十餘里。花林清池，互相
B13n0080_p0667a07║影照。
B13n0080_p0667a08║納縛提婆矩羅城西北，殑伽河東，有一天祠，重閣層臺，奇工異製。
B13n0080_p0667a09║城東五里有三伽藍，同垣異門，僧徒五百餘人，並學小乘說一切有部。伽藍前二百餘
B13n0080_p0667a10║步，有窣堵波，無憂王之所建也，基雖傾陷，尚高百餘尺，是如來昔於此處七日說法。中有
B13n0080_p0667a11║舍利，時放光明。其側則有過去四佛座及經行遺迹之所。
B13n0080_p0667a12║伽藍北三四里，臨殑伽河岸，有窣堵波，高二百餘尺，無憂王之所建也。昔如來在此七
B13n0080_p0667a13║日說法，時有五百餓鬼來至佛所，聞法解悟，捨鬼生天。說法窣堵波側有過去四佛座及
B13n0080_p0667a14║經行遺迹之所。其側復有如來髮、爪窣堵波。
B13n0080_p0667a15║自此東南行六百餘里，渡殑伽河，南至阿踰陀國。（中印度境。）
B13n0080_p0668a01║
B13n0080_p0668a02║
B13n0080_p0668a03║
B13n0080_p0668a04║
B13n0080_p0668a05║
B13n0080_p0668a06║
B13n0080_p0668a07║
B13n0080_p0668a08║
B13n0080_p0668a09║阿踰陀國
B13n0080_p0668a10║阿踰陀國，周五千餘里。國大都城周二十餘里。穀稼豐盛，花果繁茂。氣序和暢，風
B13n0080_p0668a11║俗善順，好營福，勤學藝。伽藍百有餘所，僧徒三千餘人，大乘、小乘，兼功習學。天祠十
B13n0080_p0668a12║所，異道寡少。
B13n0080_p0668a13║大城中有故伽藍，是伐蘇畔度菩薩（唐言世親。舊曰婆藪盤豆，譯曰天親，訛謬也。）數十年中於此
B13n0080_p0668a14║製作大小乘諸異論。其側故基，是世親菩薩為諸國王、四方俊彥、沙門、婆羅門等講義說法
B13n0080_p0668a15║堂也。
B13n0080_p0669a01║城北四五里，臨殑伽河岸，大伽藍中，有窣堵波，高二百餘尺，無憂王之所建也，是如來
B13n0080_p0669a02║為天、人眾，於此三月說諸妙法。其側窣堵波，過去四佛座及經行遺迹之所。
B13n0080_p0669a03║伽藍西四五里，有如來髮、爪窣堵波。髮、爪窣堵波北，伽藍餘址，昔經部室利邏多（唐言
B13n0080_p0669a04║勝受。）論師於此製造經部毘婆沙論。
B13n0080_p0669a05║
B13n0080_p0669a06║無著與世親
B13n0080_p0669a07║城西南五六里大菴沒羅林中，有故伽藍，是阿僧伽（唐言無著。）菩薩請益導凡之處。無著
B13n0080_p0669a08║菩薩夜昇天宮，於慈氏菩薩所受瑜伽師地論、莊嚴大乘經論、中邊分別論等，晝為大眾講宣
B13n0080_p0669a09║妙理。菴沒羅林西北百餘步，有如來髮、爪窣堵波。其側故基，是世親菩薩從覩史多天下
B13n0080_p0669a10║見無著菩薩處。無著菩薩，健馱邏國人也，佛去世後一千年中，誕靈利見，承風悟道，從彌
B13n0080_p0669a11║沙塞部出家修學，頃之回信大乘。其弟世親菩薩於說一切有部出家受業，博聞強識，達學
B13n0080_p0669a12║研機。無著弟子佛陀僧訶（唐言師子覺。）者，密行莫測，高才有聞。二三賢哲每相謂曰：「凡修
B13n0080_p0669a13║行業，願覲慈氏，若先捨壽，得遂宿心，當相報語，以知所至。」其後師子覺先捨壽命，三年不
B13n0080_p0669a14║報。世親菩薩尋亦捨壽，時經六月，亦無報命。時諸異學咸皆譏誚，以為世親菩薩及師子
B13n0080_p0669a15║覺流轉惡趣，遂無靈鑒。其後無著菩薩於夜初分，方為門人教授定法，燈光忽翳，空中大
B13n0080_p0670a01║明，有一天僊乘虛下降，即進階庭敬禮無著。無著曰：「爾來何暮？今至何謂？」對曰：
B13n0080_p0670a02║「從此捨壽命，往覩史多天慈氏內眾蓮花中生，蓮花纔開，慈氏讚曰：『善來廣慧，善來廣
B13n0080_p0670a03║慧。』旋繞纔周，即來報命。」無著菩薩曰：「師子覺者，今何所在？」曰：「我旋繞時，見師子覺
B13n0080_p0670a04║在外眾中，耽著欲樂，無暇相顧，詎能來報？」無著菩薩曰：「斯事已矣。慈氏何相？演說何
B13n0080_p0670a05║法？」曰：「慈氏相好，言莫能宣。演說妙法，義不異此，然菩薩妙音清暢和雅，聞者忘倦，受
B13n0080_p0670a06║者無厭。」
B13n0080_p0670a07║無著講堂故基西北四十餘里，至故伽藍，北臨殑伽河，中有甎窣堵波，高百餘尺，世親
B13n0080_p0670a08║菩薩初發大乘心處。世親菩薩自北印度至於此也，時無著菩薩命其門人，令往迎候，至此
B13n0080_p0670a09║伽藍，遇而會見。無著弟子止戶牗外，夜分之後，誦十地經，世親聞已，感悟追悔。甚深妙
B13n0080_p0670a10║法，昔所未聞，誹謗之愆，源發於舌，舌為罪本，今宜除斷。即執銛刀，將自斷舌。乃見無著
B13n0080_p0670a11║住立告曰：「夫大乘教者，至真之理也，諸佛所讚，眾聖攸宗。吾欲誨汝，爾今自悟。悟其時
B13n0080_p0670a12║矣，何善如之？諸佛聖教，斷舌非悔。昔以舌毀大乘，今以舌讚大乘，補過自新，猶為善矣，
B13n0080_p0670a13║杜口絕言，其利安在？」作是語已，忽不復見。世親承命，遂不斷舌。旦詣無著，諮受大乘。
B13n0080_p0670a14║於是研精潭思，製大乘論，凡百餘部，並盛宣行。
B13n0080_p0670a15║從此東行三百餘里，渡殑伽河，北至阿耶穆佉國。（中印度境。）
B13n0080_p0671a01║
B13n0080_p0671a02║
B13n0080_p0671a03║
B13n0080_p0671a04║
B13n0080_p0671a05║阿耶穆佉國
B13n0080_p0671a06║阿耶穆佉國，周二千四五百里。國大都城臨殑伽河，周二十餘里。其氣序土宜，同阿
B13n0080_p0671a07║踰陀國。人淳俗質，勤學好福。伽藍五所，僧徒千餘人，習學小乘正量部法。天祠十餘所，
B13n0080_p0671a08║異道雜居。
B13n0080_p0671a09║城東南不遠，臨殑伽河岸，有窣堵波，無憂王之所建也，高二百餘尺，是如來昔於此處
B13n0080_p0671a10║三月說法。其側則有過去四佛座及經行遺迹之所。復有如來髮、爪青石窣堵波。其側伽
B13n0080_p0671a11║藍，僧徒二百餘人，佛像莊飾，威嚴如在，臺閣宏麗，奇製鬱起，是昔佛陀馱娑（唐言覺
B13n0080_p0671a12║使。）論師於此製說一切有部大毘婆沙論。
B13n0080_p0671a13║從此東南行七百餘里，渡殑伽河南、閻牟那河北，至鉢邏耶伽國。（中印度境。）
B13n0080_p0671a14║
B13n0080_p0671a15║
B13n0080_p0672a01║
B13n0080_p0672a02║鉢邏耶伽國
B13n0080_p0672a03║鉢邏耶伽國，周五千餘里。國大都城據兩河交，周二十餘里。稼穡滋盛，果木扶疏。氣
B13n0080_p0672a04║序和暢，風俗善順。好學藝，信外道。伽藍兩所，僧徒寡少，並皆習學小乘法教。天祠數
B13n0080_p0672a05║百，異道實多。
B13n0080_p0672a06║大城西南瞻博迦花林中，有窣堵波，無憂王之所建也，基雖傾陷，尚百餘尺，在昔如來
B13n0080_p0672a07║於此處降伏外道。其側則有髮、爪窣堵波，經行遺迹。
B13n0080_p0672a08║髮、爪窣堵波側，有故伽藍，是提婆（唐言天。）菩薩作廣百論挫小乘、伏外道處。初，提
B13n0080_p0672a09║婆菩薩自南印度至此伽藍，城中有外道婆羅門，高論有聞，辯才無礙，循名責實，反質窮辭。
B13n0080_p0672a10║雅知提婆博究玄奧，欲挫其鋒，乃循名問曰：「汝為何名？」提婆曰：「名天」。外道曰：「天是
B13n0080_p0672a11║誰？」提婆曰：「我。」外道曰：「我是誰？」提婆曰：「狗。」外道曰：「狗是誰？」提婆曰：「汝。」
B13n0080_p0672a12║外道曰：「汝是誰？」提婆曰：「天。」外道曰：「天是誰？」提婆曰：「我。」外道曰：「我是誰？」
B13n0080_p0672a13║提婆曰：「狗。」外道曰：「狗是誰？」提婆曰：「汝。」外道曰：「汝是誰？」提婆曰：「天。」如
B13n0080_p0672a14║是循環，外道方悟。自時厥後，深敬風猷。
B13n0080_p0672a15║
B13n0080_p0673a01║
B13n0080_p0673a02║城中天祠
B13n0080_p0673a03║城中有天祠，瑩飾輪煥，靈異多端。依其典籍，此處是眾生植福之勝地也，能於此祠捐
B13n0080_p0673a04║捨一錢，功踰他所惠施千金，復能輕生，祠中斷命，受天福樂，悠永無窮。天祠堂前有一大
B13n0080_p0673a05║樹，枝葉扶疏，陰影蒙密，有食人鬼依而棲宅，故其左右多有遺骸。若人至此祠中，無不輕
B13n0080_p0673a06║捨身命，既怵邪說，又為神誘，自古迄今，習謬無替。近有婆羅門，族姓子也，闊達多智，明
B13n0080_p0673a07║敏高才，來至祠中，謂眾人曰：「夫曲俗鄙志，難以導誘，吾方同事，然後攝化。」亦既登臨，俯
B13n0080_p0673a08║謂友曰：「吾有死矣。昔謂詭妄，今驗真實，天僊伎樂依空接引，當從勝境捐此鄙形。」尋欲
B13n0080_p0673a09║投身，自取殞絕，親友諫諭，其志不移。遂布衣服，遍周樹下，及其自投，得全軀命。久而醒
B13n0080_p0673a10║曰：「惟見空中諸天召命，斯乃邪神所引，非得天樂也。」
B13n0080_p0673a11║
B13n0080_p0673a12║大施場
B13n0080_p0673a13║大城東，兩河交，廣十餘里，土地爽塏，細沙彌漫。自古至今、諸王、豪族凡有捨施，莫
B13n0080_p0673a14║不至此，周給不計，號大施場。今戒日王者，聿修前緒，篤述惠施，五年積財，一旦傾捨，於
B13n0080_p0673a15║其施場，多聚珍貨。初第一日置大佛像，眾寶莊嚴，即持上妙奇珍，而以奉施；次常住僧；
B13n0080_p0674a01║次現前眾；次高才碩學，博物多能；次外道學徒，隱淪肥遁；次鰥寡孤獨，貧窮乞人。備
B13n0080_p0674a02║極珍玩，窮諸上饌，如是節級，莫不周施。府庫既傾，服玩都盡，髻中明珠，身諸瓔珞，次第
B13n0080_p0674a03║施與，初無所悔。既捨施已，稱曰：「樂哉！凡吾所有，已入金剛堅固藏矣。」從此之後，諸國
B13n0080_p0674a04║君王各獻珍服。嘗不踰旬，府庫充牣。
B13n0080_p0674a05║大施場東合流口，日數百人自溺而死。彼俗以為願求生天，當於此處絕粒自沈，沐浴
B13n0080_p0674a06║中流，罪垢消滅。是以異國遠方，相趨萃止，七日斷食，然後絕命。至於山猨、野鹿，羣遊水
B13n0080_p0674a07║濱，或濯流而返，或絕食而死。當戒日王之大施也，有一獼猴，居河之濱，獨在樹下屏迹絕
B13n0080_p0674a08║食，經數日後自餓而死。故諸外道修苦行者，於河中立高柱，日將旦也，便即昇之，一手一
B13n0080_p0674a09║足執柱端，躡傍杙，一手一足虛懸外伸，臨空不屈，延頸張目，視日右轉，逮乎曛暮，方乃下
B13n0080_p0674a10║焉。若此者，其徒數十，冀斯勤苦，出離生死，或數十年未嘗懈息。
B13n0080_p0674a11║從此西南入大林中，惡獸、野象羣暴行旅，非多徒黨，難以經涉。行五百餘里，至憍賞
B13n0080_p0674a12║彌國（舊曰拘睒彌國，訛也。中印度境。）
B13n0080_p0674a13║
B13n0080_p0674a14║
B13n0080_p0674a15║
B13n0080_p0675a01║
B13n0080_p0675a02║憍賞彌國
B13n0080_p0675a03║憍賞彌國，周六千餘里。國大都城周三十餘里。土稱沃壤，地利豐植，粳稻多，甘蔗
B13n0080_p0675a04║茂。氣序暑熱，風俗剛猛。好學典藝，崇樹福善。伽藍十餘所，傾頓荒蕪，僧徒三百餘人，
B13n0080_p0675a05║學小乘教。天祠五十餘所，外道實多。
B13n0080_p0675a06║城內故宮中有大精舍，高六十餘尺，有刻檀佛像，上懸石蓋，鄔陀衍那王（唐言出愛。舊云優
B13n0080_p0675a07║填王，訛也。）之所作也。靈相間起，神光時照。諸國君王恃力欲舉，雖多人眾，莫能轉移，遂
B13n0080_p0675a08║圖供養，俱言得真，語其源迹，即此像也。初，如來成正覺已，上昇天宮，為母說法，三月不
B13n0080_p0675a09║還，其王思慕，願圖形像，乃請尊者沒特伽羅子，以神通力，接工人上天宮，親觀妙相，彫刻
B13n0080_p0675a10║旃檀。如來自天宮還也，刻檀之像起迎世尊，世尊慰曰：「教化勞耶？開導末世，實此為冀。」
B13n0080_p0675a11║精舍東百餘步，有過去四佛座及經行遺迹之所。其側不遠，有如來井及浴室，井猶充汲，室
B13n0080_p0675a12║已頹毀。
B13n0080_p0675a13║城內東南隅，有故宅餘址，是具史羅（舊云瞿師羅，訛也。）長者故宅也。中有佛精舍及髮、
B13n0080_p0675a14║爪窣堵波。復有故基，如來浴室也。
B13n0080_p0675a15║城東南不遠，有故伽藍，具史羅長者舊園也。中有窣堵波，無憂王之所建立，高二百餘
B13n0080_p0676a01║尺，如來於此數年說法。其側則有過去四佛座及經行遺迹之所。復有如來髮、爪窣堵波。
B13n0080_p0676a02║伽藍東南重閣上有故甎室，世親菩薩嘗住此中作惟識論，破斥小乘，難諸外道。伽藍東菴
B13n0080_p0676a03║沒羅林中有故基，是無著菩薩於此作顯揚聖教論。
B13n0080_p0676a04║城西南八九里，毒龍石窟。昔者如來伏此毒龍，於中留影，雖則傳記，今無所見。其側
B13n0080_p0676a05║有窣堵波，無憂王之所建也，高二百餘尺，傍有如來經行遺迹及髮、爪窣堵波，病苦之徒，求
B13n0080_p0676a06║願多愈。
B13n0080_p0676a07║釋迦法盡，此國最後，故上自君王，下及眾庶，入此國境，自然感傷，莫不飲泣，悲歎而
B13n0080_p0676a08║歸。
B13n0080_p0676a09║
B13n0080_p0676a10║迦奢布羅城
B13n0080_p0676a11║龍窟東北大林中，行七百餘里，渡殑伽河，北至迦奢布羅城，周十餘里，居人富樂。城
B13n0080_p0676a12║傍有故伽藍，惟餘基址，是昔護法菩薩伏外道處。此國先王怵於邪說，欲毀佛法，崇敬
B13n0080_p0676a13║外道。外道眾中召一論師，聰敏高才明達幽微者，作偽邪書千頌，凡三萬二千言，非毀佛
B13n0080_p0676a14║法，扶正本宗。於是召集僧眾，令相搉論。外道有勝，當毀佛法；眾僧無負，斷舌以謝。是
B13n0080_p0676a15║時僧徒懼有退負，集而議曰：「慧日已沈，法橋將毀，王黨外道，其可敵乎？事勢若斯，計將
B13n0080_p0677a01║安出？」眾咸默然，無豎議者。護法菩薩年在幼稚，辯慧多聞，風範弘遠，在大眾中揚言讚
B13n0080_p0677a02║曰：「愚雖不敏，請陳其略。誠宜以我疾應王命。高論得勝，斯靈祐也；徵議墮負，乃稚
B13n0080_p0677a03║齒也。然則進退有辭，法、僧無咎。」僉曰允諧，如其籌策。尋應王命，即昇論席。外道乃提
B13n0080_p0677a04║頓綱網，抑揚辭義，誦其所執，待彼異論。護法菩薩納其言而笑曰：「吾得勝矣！將覆逆而
B13n0080_p0677a05║誦耶？為亂辭而誦耶？」外道憮然而謂曰：「子無自高也。能領語盡，此則為勝，順受其文，
B13n0080_p0677a06║後釋其義。」護法乃隨其聲調，述其文義，辭理不謬，氣韻無差。於是外道聞已，欲自斷舌。
B13n0080_p0677a07║護法曰：「斷舌非謝，改軌是悔。」即為說法，心信意悟，王捨邪道，遵崇正法。
B13n0080_p0677a08║護法伏外道側，有窣堵波，無憂王所建也，基雖傾陷，尚高二百餘尺，是如來昔於此處
B13n0080_p0677a09║六月說法。傍有經行之迹及髮、爪窣堵波。
B13n0080_p0677a10║自此北行百七八十里，至鞞索（山格反。）迦國。（中印度境。）
B13n0080_p0677a11║
B13n0080_p0677a12║
B13n0080_p0677a13║
B13n0080_p0677a14║鞞索迦國
B13n0080_p0677a15║鞞索迦國，周四千餘里。國大都城周十六里。穀稼殷盛，花果具繁。氣序和暢，風俗
B13n0080_p0678a01║淳質。好學不倦，求福不回。伽藍二十餘所，僧徒三千餘人，並學小乘正量部法。天祠五
B13n0080_p0678a02║十餘所，外道甚多。
B13n0080_p0678a03║城南道左，有大伽藍。昔提婆設摩阿羅漢於此造識身論，說無我人；瞿波阿羅漢作聖
B13n0080_p0678a04║教要實論，說有我人。因此法執，遂深諍論。又是護法菩薩於此七日中摧伏小乘一百論
B13n0080_p0678a05║師。伽藍側有窣堵波，高二百餘尺，無憂王所建也，如來昔日，六年於此說法導化。說法側
B13n0080_p0678a06║有奇樹，高六七尺，春秋遞代，常無增減。是如來昔嘗淨齒，棄其遺枝，因植根柢，繁茂至
B13n0080_p0678a07║今。諸邪見人及外道眾競來殘伐，尋生如故。其側不遠，有過去四佛座及經行遺迹之所。
B13n0080_p0678a08║復有如來髮、爪窣堵波。靈基連隅，林沼交映。
B13n0080_p0678a09║從此東北行五百餘里，至室羅伐悉底國。（舊曰舍衛國，訛也。中印度境。）