B15n0088_p0119a01║欽定古今圖書集成博物彙編神異典
B15n0088_p0119a02║　第六十七卷目錄
B15n0088_p0119a03║釋教部總論三
B15n0088_p0119a04║梁昭明集（解二諦義　解法身義）
B15n0088_p0119a05║朱子全書（釋氏）
B15n0088_p0119a06║青巖叢錄（佛教宗傳）
B15n0088_p0119a07║簷曝偶談（言性以空）
B15n0088_p0119a08║荊川稗編（羅欽順佛心性辨）
B15n0088_p0119a09║祖庭指南（自序）
B15n0088_p0119a10║神異典第六十七卷
B15n0088_p0119a11║釋教部總論三
B15n0088_p0119a12║梁昭明集
B15n0088_p0119a13║解二諦義（并問答）
B15n0088_p0119a14║二諦理實深元自非虛懷無以通其弘遠明道之方
B15n0088_p0119a15║其由非一舉要論之不出境智或時以境明義或時
B15n0088_p0119a16║以智顯行至於二諦即是就境明義若迷其方三有
B15n0088_p0119a17║不絕若達其致萬累斯遣所言二諦者一是真諦二
B15n0088_p0119a18║名俗諦真諦亦名第一義諦俗諦亦名世諦真諦俗
B15n0088_p0119a19║諦以定體立名第一義諦世諦以褒貶立目若以次
B15n0088_p0119a20║第言說應云一真諦二俗諦一與二合數則為三非
B15n0088_p0119a21║直數過於二亦名有前後於義非便真既不因俗而
B15n0088_p0119a22║有俗亦不由真而生正可得言一真一俗真者是實
B15n0088_p0119a23║義即是平等更無異法能為雜間俗者即是集義此
B15n0088_p0119a24║法得生浮偽起作第一義者就無生境中別立美名
B15n0088_p0119a25║言此法最勝最妙無能及者世者以隔別為義生滅
B15n0088_p0119a26║流動無有住相涅槃經言出世人所知名第一義諦
B15n0088_p0119a27║世人所知名為世諦此即文證褒貶之理二諦立名
B15n0088_p0119b01║差別不同真俗異等以一義說第一義諦以二義說
B15n0088_p0119b02║正言此理德既第一義亦第一世既浮偽更無有義
B15n0088_p0119b03║所以但立世名諦者以審實為義真諦審實是真俗
B15n0088_p0119b04║諦審實是俗真諦離有離無俗諦即有即無即有即
B15n0088_p0119b05║無斯是假名離有離無此為中道真是中道以不生
B15n0088_p0119b06║為體俗既假名以生法為體
B15n0088_p0119b07║南澗寺慧超諮曰浮偽起作名之為俗離於有無名
B15n0088_p0119b08║之為真未審浮偽為當與真一體為當有異令旨答
B15n0088_p0119b09║曰世人所知生法為體出世人所知不生為體依人
B15n0088_p0119b10║作論應如是說若論真即有是空俗指空為有依此
B15n0088_p0119b11║義明不得別異又諮真俗既云一體未審真諦亦有
B15n0088_p0119b12║起動為當起動自動不關真諦令旨又答真理寂然
B15n0088_p0119b13║無起動相凡夫惑識自橫見起動又諮未審有起動
B15n0088_p0119b14║而凡夫橫見無起動而凡夫橫見令旨又答若有起
B15n0088_p0119b15║動則不名橫見以無動而見動所以是橫又諮若法
B15n0088_p0119b16║無起動則唯應一諦令旨又答此理常寂此自一諦
B15n0088_p0119b17║橫見起動復是一諦唯應有兩不得言一又諮為有
B15n0088_p0119b18║橫見為無橫見令旨又答依人為語有此橫見又諮
B15n0088_p0119b19║若依人語故有橫見依法為談不應見動令旨又答
B15n0088_p0119b20║法乃無動不妨橫者自見其動
B15n0088_p0119b21║丹陽尹晉安王蕭綱諮曰解旨依人為辨有生不生
B15n0088_p0119b22║未審浮虛之與不生只是一體為當有異令旨答曰
B15n0088_p0119b23║凡情所見見其起動聖人所見見其不生依人為論
B15n0088_p0119b24║乃是異體若語相即則不成異具如向釋不復多論
B15n0088_p0119b25║又諮若真不異俗俗不異真豈得俗人所見生法為
B15n0088_p0119b26║體聖人所見不生為體令旨答即俗知真即真見俗
B15n0088_p0119b27║就此為談自成無異約人辨見自有生不生殊又諮
B15n0088_p0119c01║未審俗諦之體既云浮幻何得於真實之中見此浮
B15n0088_p0119c02║幻令旨答真實之體自無浮幻惑者橫構謂之為有
B15n0088_p0119c03║無傷真實體自虛元又諮聖人所見見不流動凡夫
B15n0088_p0119c04║所見自見流動既流不流異愚謂不得為一令旨答
B15n0088_p0119c05║不謂流不流各是一體正言凡夫於不流之中橫見
B15n0088_p0119c06║此流以是為論可得成一又諮真寂之體本自不流
B15n0088_p0119c07║凡夫見流不離真體然則但有一真不成二諦令旨
B15n0088_p0119c08║　體恆相即理不得異但凡見浮虛聖覩真寂約彼
B15n0088_p0119c09║凡聖可得立二諦名
B15n0088_p0119c10║招提寺慧琰諮曰凡夫見俗以生法為體聖人見真
B15n0088_p0119c11║以不生為體未審生與不生但見其異復依何義而
B15n0088_p0119c12║得辨一令答曰凡夫於無稱有聖人即有辨無有無
B15n0088_p0119c13║相即此談一體又諮未審此得談一一何所名令答
B15n0088_p0119c14║正以有不異無無不異有故名為一更無異名又諮
B15n0088_p0119c15║若無不異有有不異無但見其一云何為二令答凡
B15n0088_p0119c16║夫見有聖人見無兩見既分所以成二又諮聖人見
B15n0088_p0119c17║無無可稱諦凡夫見有何得稱諦令答聖人見無在
B15n0088_p0119c18║聖為諦凡夫審謂為有故於凡為諦
B15n0088_p0119c19║柄元寺曇宗諮曰聖人為見世諦為不見世諦令答
B15n0088_p0119c20║曰聖知凡人見有世諦若論聖人不復見此又諮聖
B15n0088_p0119c21║人既不見世諦云何以世諦教化眾生令答聖人無
B15n0088_p0119c22║惑自不見世諦無妨聖人知凡夫所見故曲隨物情
B15n0088_p0119c23║說有二諦又諮聖人知凡見世諦即此凡夫不令答
B15n0088_p0119c24║此凡即是世諦聖人亦不見此凡又諮聖既不見凡
B15n0088_p0119c25║焉知凡見世諦令答聖雖自無凡亦能知有凡自謂
B15n0088_p0119c26║為有故曲赴其情為說世諦
B15n0088_p0119c27║司徒從事中郎王規諮曰未審真俗既不同豈得相
B15n0088_p0120a01║即之義令答聖人所得自見其無凡人所得自見其
B15n0088_p0120a02║有見自不同無妨俗不出真外又諮未審既無異質
B15n0088_p0120a03║而有二義為當義離於體為當即義即體令答更不
B15n0088_p0120a04║相出名為一體愚聖見殊自成異義又諮凡夫為但
B15n0088_p0120a05║見俗亦得見真不令答止得見俗不得見真又諮體
B15n0088_p0120a06║既相即寧不覩真令答凡若見真不應覩俗覩俗既
B15n0088_p0120a07║妄焉得見真
B15n0088_p0120a08║靈根寺僧遷諮曰若第一以無過為義此是讚嘆之
B15n0088_p0120a09║名真離於俗亦應是讚嘆之名令答曰即此體真不
B15n0088_p0120a10║得言嘆第一義諦既更立美名所以是歎又諮無勝
B15n0088_p0120a11║我者既得稱讚歎我體即真何故非嘆令答無勝我
B15n0088_p0120a12║者所以得稱讚嘆我體即真亦是我真故非讚嘆又
B15n0088_p0120a13║諮我無過者所以得稱讚嘆我是不偽何得非讚令
B15n0088_p0120a14║答不偽直是當體之名如人體義謂之解義正足稱
B15n0088_p0120a15║其實體豈成讚嘆又諮此法無能出者焉能即是讚
B15n0088_p0120a16║嘆令答既云無出非讚如何
B15n0088_p0120a17║羅平侯蕭正立諮曰未審俗諦是生法以不令答曰
B15n0088_p0120a18║俗諦之體正是生法又諮俗既橫見何得有生令答
B15n0088_p0120a19║橫見為有所以有生又諮橫見為有實自無法實既
B15n0088_p0120a20║無法說何為生令答即此生法名為橫見亦即此橫
B15n0088_p0120a21║見名為生法又諮若是橫見不應有生若必有生何
B15n0088_p0120a22║名橫見令答既云橫見實自無生但橫見為有有此
B15n0088_p0120a23║橫生
B15n0088_p0120a24║衡山侯蕭恭諮曰未審第一義諦既有義目何故世
B15n0088_p0120a25║諦獨無義名令答曰世既浮俗無義可辨又諮若無
B15n0088_p0120a26║義可辨何以稱諦令答凡俗審見故立諦名又諮若
B15n0088_p0120a27║凡俗見有得受諦名亦應凡俗見有得安義字令答
B15n0088_p0120b01║凡俗審見故諦名可立浮俗無義何得強字為義又
B15n0088_p0120b02║諮浮俗雖無實義不無浮俗之義既有此浮俗何得
B15n0088_p0120b03║不受義名令答正以浮俗故無義可辨若有義可辨
B15n0088_p0120b04║何名浮俗
B15n0088_p0120b05║中興寺僧懷諮曰令旨解言真不離俗俗不離真未
B15n0088_p0120b06║審真是無相俗是有相有無相殊何得同體令答曰
B15n0088_p0120b07║相與無相此處不同但凡所見有即是聖所見無以
B15n0088_p0120b08║此為論可得無別又諮既是一法云何得見為兩見
B15n0088_p0120b09║既有兩豈是一法令答理乃不兩隨物所見故得有
B15n0088_p0120b10║兩又諮見既有兩豈不相違令答法若實兩可得相
B15n0088_p0120b11║違法實不兩人見自兩就此作論焉得相乖又諮人
B15n0088_p0120b12║見有兩可說兩人理既是一豈得有兩令答理雖不
B15n0088_p0120b13║兩而約人成兩
B15n0088_p0120b14║始興王第四男蕭映諮曰第一義諦其義第一德亦
B15n0088_p0120b15║第一不令答曰義既第一德亦第一又諮直言第一
B15n0088_p0120b16║已包德義何得復加義字以致繁複令答直言第一
B15n0088_p0120b17║在義猶昧第一見義可得𥁞美又諮若加以義字可
B15n0088_p0120b18║得盡美何不加以德字可得盡美令答第一是德豈
B15n0088_p0120b19║待復加但加義字則德義雙美又諮直稱第一足見
B15n0088_p0120b20║其美偏加義字似有所局令答第一表德復加義字
B15n0088_p0120b21║二美俱陳豈有所局
B15n0088_p0120b22║吳平世子蕭勵諮曰通旨云第一義諦世諦褒貶立
B15n0088_p0120b23║名真俗二諦定體立名尋真諦之理既妙絕言慮未
B15n0088_p0120b24║審云何有定體之旨令答曰談其無相無真不真寄
B15n0088_p0120b25║名相說以真定體又諮若真諦無體今寄言辨體未
B15n0088_p0120b26║審真諦無相何不寄言辨相令答寄言辨體猶恐貶
B15n0088_p0120b27║德若復寄言辨相則有累虛元又諮真諦元虛離於
B15n0088_p0120c01║言說今既稱有真豈非寄言辨相令答寄有此名名
B15n0088_p0120c02║自是相無傷此理無相虛寂又諮未審此寄言辨體
B15n0088_p0120c03║為是當理為不當理令答無名而說名不合當理又
B15n0088_p0120c04║諮若寄言辨名名不當理未審此寄將何所說令答
B15n0088_p0120c05║雖不當理為接引眾生須名相說
B15n0088_p0120c06║宋熙寺慧令諮曰真諦以不生為體俗諦以生法為
B15n0088_p0120c07║體而言不生即生生即不生為當體中相即為當義
B15n0088_p0120c08║中相即令答云體中相即義不相即又諮義既不即
B15n0088_p0120c09║體云何即令答凡見其有聖覩其無約見成異就體
B15n0088_p0120c10║恆即又諮體既無兩何事須即令答若體無別兩緣
B15n0088_p0120c11║見有兩見既兩異須明體即又諮若如解旨果是就
B15n0088_p0120c12║人明即令答約人見為二二諦所以名生就人見明
B15n0088_p0120c13║即此亦何妨
B15n0088_p0120c14║始興王第五男蕭[暘-勿+((傘-(企-止))-┬+(一/ㄎ))]諮曰真諦稱真是實真不令答
B15n0088_p0120c15║曰得是實真又諮菩薩會真之時為忘俗忘真不令
B15n0088_p0120c16║答忘俗忘真故說會真又諮若忘俗忘真故說會真
B15n0088_p0120c17║忘俗忘真何謂實真令答若存俗存真何謂實真正
B15n0088_p0120c18║由兩遣故謂實真又諮若忘俗忘真而是實真亦應
B15n0088_p0120c19║忘真忘俗而是實俗令答忘俗忘真所以見真忘真
B15n0088_p0120c20║忘俗彌見非俗又諮菩薩會真既忘俗忘真今呼實
B15n0088_p0120c21║真便成乖理令答假呼實真終自忘真兩忘稱實何
B15n0088_p0120c22║謂乖理
B15n0088_p0120c23║興皇寺法宣諮曰義旨云俗諦是有是無故以生法
B15n0088_p0120c24║為體未審有法有體可得稱生無是無法云何得有
B15n0088_p0120c25║生義令答曰俗諦有無相待而立既是相待故並得
B15n0088_p0120c26║稱生又諮若有無兩法並稱為生生義既一則有無
B15n0088_p0120c27║無異令答俱是凡夫所見故生義得同是有是無焉
B15n0088_p0121a01║得不異又諮若有無果別應有生不生令答既相待
B15n0088_p0121a02║立名故同一生義
B15n0088_p0121a03║程鄉侯蕭祗諮曰未審第一之名是形待以不令答
B15n0088_p0121a04║曰正是形待又諮第一無相有何形待令答既云第
B15n0088_p0121a05║一豈得非待又諮第一是待既稱第一世諦待於第
B15n0088_p0121a06║一何不名為第二若俗諦是待而不稱第二亦應真
B15n0088_p0121a07║諦是待不名第一令答若稱第一是待於義已足無
B15n0088_p0121a08║假說俗第二方成相待又諮若世諦之名不稱第二
B15n0088_p0121a09║則第一之稱無所形待令答第一褒真既云相待世
B15n0088_p0121a10║名是待直置可知
B15n0088_p0121a11║光澤寺法雲諮曰聖人所知之境此是真諦未審能
B15n0088_p0121a12║知之智為是真諦為是俗諦令答曰能知是智所知
B15n0088_p0121a13║是境智來冥境得言即真又諮有智之人為是真諦
B15n0088_p0121a14║為是俗諦令答若呼有智之人即是俗諦又諮未審
B15n0088_p0121a15║俗諦之人何得有真諦之智令答聖人能忘於俗所
B15n0088_p0121a16║以得有真智又諮此人既冥無生亦應不得稱人令
B15n0088_p0121a17║答冥於無生不得言人寄名相說常自有人
B15n0088_p0121a18║靈根寺慧令諮曰為於真諦中見有為俗諦中見有
B15n0088_p0121a19║令答曰於真諦中橫見有俗又諮俗諦之有為實為
B15n0088_p0121a20║虛令答是虛妄之有又諮為當見妄為當見有令答
B15n0088_p0121a21║見於妄有又諮無名相中何得見有名相令答於無
B15n0088_p0121a22║名相見有名相所以妄有又諮於無名相妄見為有
B15n0088_p0121a23║譬如火熱惑者言冷得就熱中有冷相不若於無相
B15n0088_p0121a24║而有名相亦於火中應有此冷令答火自常熱妄見
B15n0088_p0121a25║有冷此自惑冷熱不嘗異
B15n0088_p0121a26║湘宮寺慧興諮曰凡夫之惑為當但於真有迷於俗
B15n0088_p0121a27║亦迷令答曰於真見有此是迷真既見有俗不成迷
B15n0088_p0121b01║俗又諮若使解俗便成解真若不解真豈得解俗令
B15n0088_p0121b02║答真理虛寂惑心不解雖不解真何妨解俗又諮此
B15n0088_p0121b03║心不解真於真可是惑此心既解俗於惑應非惑令
B15n0088_p0121b04║答實而為語通自是惑辨俗森羅於俗中各解
B15n0088_p0121b05║莊嚴寺僧旻諮曰世俗心中所得空解為是真解為
B15n0088_p0121b06║是俗解令答可名相似解又諮未審相似為真為俗
B15n0088_p0121b07║令答習觀無生不名俗解未見無生不名真解又諮
B15n0088_p0121b08║若能照之智非真非俗亦應所照之境非真非俗若
B15n0088_p0121b09║是非真非俗則有三諦令答所照之境既即無生無
B15n0088_p0121b10║生是真豈有三諦又諮若境即真境何不智即真智
B15n0088_p0121b11║令答未見無生故非真智何妨此智未真而習觀真
B15n0088_p0121b12║境豈得以智未真智而使境非真境
B15n0088_p0121b13║宣武寺法寵諮曰真諦不生不滅俗諦有生有滅真
B15n0088_p0121b14║俗兩義得言有異談其法體只得是一未審體從於
B15n0088_p0121b15║義亦得有二不令答曰體亦不得合從於義又諮未
B15n0088_p0121b16║審就凡聖兩見得言兩義亦就凡聖兩見得言兩體
B15n0088_p0121b17║令答理不相異所以云一就凡聖兩見得有二體之
B15n0088_p0121b18║殊又諮若使凡者見有聖人見無便應凡夫但見世
B15n0088_p0121b19║諦有聖人應見太虛無令答太虛亦非聖人所見太
B15n0088_p0121b20║虛得名由於相待既由待生並凡所見又諮凡夫所
B15n0088_p0121b21║見空有得言是一不令答就凡為語有實異無約聖
B15n0088_p0121b22║作談無不異有
B15n0088_p0121b23║建業寺僧愍諮曰俗人解俗為當解俗參差而言解
B15n0088_p0121b24║俗為當見俗虛假而言解俗令答曰只是見俗參差
B15n0088_p0121b25║而言解俗又諮俗諦不但參差亦是虛妄何故解參
B15n0088_p0121b26║差而不解虛妄令答若使凡夫解虛妄即是解真不
B15n0088_p0121b27║解虛妄所以名為解俗
B15n0088_p0121c01║光宅寺敬脫諮曰未審聖人見真為當漸見為當頓
B15n0088_p0121c02║見令答曰漸見又諮無相虛懷一見此理萬相並寂
B15n0088_p0121c03║未審何故見真得有由漸令答自凡之聖解有淺深
B15n0088_p0121c04║真自虛寂不妨見有由漸又諮未審一得無相並忘
B15n0088_p0121c05║萬有為不悉忘令答一得無相萬有悉忘又諮一得
B15n0088_p0121c06║無相忘萬有者亦可一得虛懷窮彼真境不應漸見
B15n0088_p0121c07║令答如來會寂自是窮真淺行聖人恆自漸見又諮
B15n0088_p0121c08║若見真有漸不可頓會亦應漸忘萬有不可頓忘令
B15n0088_p0121c09║答解有優劣故有漸見忘懷無偏故萬有並寂
B15n0088_p0121c10║解法身義（并問答）
B15n0088_p0121c11║法身虛寂遠離有無之境獨脫因果之外不可以智
B15n0088_p0121c12║知不可以識識豈是稱謂所能論辨將欲顯理不容
B15n0088_p0121c13║嘿然故隨從言說致有法身之稱天竺云達摩舍利
B15n0088_p0121c14║此土謂之法身若以當體則是自性之目若以言說
B15n0088_p0121c15║則是相待立名法者軌則為旨身者有體之義軌則
B15n0088_p0121c16║之體故曰法身略就言說粗陳其體是常住身是金
B15n0088_p0121c17║剛身重加研覈其則不爾若定是金剛即為名相定
B15n0088_p0121c18║是常住便成方所所謂常住本是寄名稱曰金剛本
B15n0088_p0121c19║是譬說反談實體則性同無生故云佛身無為不墮
B15n0088_p0121c20║諸法故涅槃經說如來之身非身是身無量無邊無
B15n0088_p0121c21║有足跡無知無形畢竟清靜無知清靜而不可為無
B15n0088_p0121c22║稱曰妙有而復非有離無離有所謂法身
B15n0088_p0121c23║招提寺慧琰諮曰未審法身無相不應有體何得用
B15n0088_p0121c24║體以釋身義令答曰無名無相乃無體可論寄以名
B15n0088_p0121c25║相不無妙體又諮若寄以名相不無妙體則寄以名
B15n0088_p0121c26║相不成無相令答既云寄以名相足明理實無相又
B15n0088_p0121c27║諮若寄以名相而理實無相理既無相云何有體令
B15n0088_p0122a01║答寄言執物何得無體又諮亦應寄言執物非復無
B15n0088_p0122a02║相令答執物義邊理非無相所言無相本談妙體又
B15n0088_p0122a03║諮真實本來無相正應以此執物何得隱斯真實強
B15n0088_p0122a04║生言相令答真實無相非近學所窺是故接諸庸淺
B15n0088_p0122a05║必須寄以言相
B15n0088_p0122a06║光宅寺法雲諮曰未審法身常住是萬行得不令答
B15n0088_p0122a07║曰名相道中萬行所得又諮既為萬行所得豈是無
B15n0088_p0122a08║相若必無相豈為萬行所得令答無名無相何曾有
B15n0088_p0122a09║得寄以名相假言有得又諮實有萬行實得佛果安
B15n0088_p0122a10║可以無相全無所得令答問者住心謂實有萬行今
B15n0088_p0122a11║謂萬行自空豈有實果可得又諮現有眾生修習萬
B15n0088_p0122a12║行未審何故全謂為無令答凡俗所見謂之為有理
B15n0088_p0122a13║而檢之實無萬行又諮經說常住以為妙有如其假
B15n0088_p0122a14║說何謂妙有令答寄以名相故說妙有理絕名相何
B15n0088_p0122a15║妙何有
B15n0088_p0122a16║莊嚴寺僧旻諮曰未審法身絕相智不能知絕相絕
B15n0088_p0122a17║知何得猶有身稱令答曰無名無相曾有何身假名
B15n0088_p0122a18║相說故曰法身又諮亦應假名相說是智所照何得
B15n0088_p0122a19║不可以智知不可以識識令答亦得寄名相慧眼所
B15n0088_p0122a20║見又諮若慧眼能見則可以智知若智不能知則慧
B15n0088_p0122a21║眼無見令答慧眼無見亦無法可見又諮若云無見
B15n0088_p0122a22║有何法身令答理絕聞見實無法身又諮若無法身
B15n0088_p0122a23║則無正覺正覺既有法身豈無令答恆是寄言故有
B15n0088_p0122a24║正覺正覺既在寄言法身何得定有
B15n0088_p0122a25║宣武寺法寵諮曰未審法身之稱為正在妙本金姿
B15n0088_p0122a26║丈六亦是法身令答曰通而為論本跡皆是別而為
B15n0088_p0122a27║語止在常住又諮若止在常住不應有身若通取丈
B15n0088_p0122b01║六丈六何謂法身令答常住既有妙體何得無身丈
B15n0088_p0122b02║六亦能執物故可通稱法身又諮若常住無累方稱
B15n0088_p0122b03║法身丈六有累何謂法身令答眾生注仰妄見丈六
B15n0088_p0122b04║丈六非有有何實累又諮若丈六非有指何為身令
B15n0088_p0122b05║答隨物見有謂有應身又諮既曰應身何謂法身令
B15n0088_p0122b06║答通相為辨故兼本跡覈求實義不在金姿
B15n0088_p0122b07║靈根寺慧令諮曰未審為以極智名曰法身為以絕
B15n0088_p0122b08║相故曰法身令答曰無名無相是集藏法身圓極智
B15n0088_p0122b09║慧是實智法身又諮無名無相則無身不身既有法
B15n0088_p0122b10║身何謂無相令答正以無相故曰法身又諮若以無
B15n0088_p0122b11║相故曰法身則智慧名相非復法身令答既是無相
B15n0088_p0122b12║智慧豈非法身又諮如其有身何名無相若是無相
B15n0088_p0122b13║何得有身令答於無名相假說法身又諮若假說法
B15n0088_p0122b14║身正存名相云何直指無相而謂法身令答既於無
B15n0088_p0122b15║相假立名相豈得異此無相而說法身
B15n0088_p0122b16║靈味寺靜安諮曰未審法身乘應以不令答曰法身
B15n0088_p0122b17║無應又諮本以應化故稱法身若無應化何謂法身
B15n0088_p0122b18║令答曰本以執則之體名為法身應化之談非今所
B15n0088_p0122b19║執又諮若無應化云何可執既為物執豈無應化令
B15n0088_p0122b20║答眾生注仰蒙益故云能為物執化緣已畢何所應
B15n0088_p0122b21║化又諮若能益眾生便成應化若無應化何以益物
B15n0088_p0122b22║令答能生注仰執則自成何勞至人俯應塵俗又諮
B15n0088_p0122b23║既生注仰豈無應化若無應化注仰何益令答正由
B15n0088_p0122b24║世尊至極神妙特深但令注仰自然蒙祐若應而後
B15n0088_p0122b25║益何謂至神不應而益故成窮美若必令實應與菩
B15n0088_p0122b26║薩豈殊
B15n0088_p0122b27║朱子全書
B15n0088_p0122c01║釋氏
B15n0088_p0122c02║孟子不闢老莊而闢楊墨楊墨即老莊也今釋子亦
B15n0088_p0122c03║有兩般禪學楊朱也苦行布施墨翟也道士則自是
B15n0088_p0122c04║假今無說可闢然今禪家亦自有非其佛祖之意者
B15n0088_p0122c05║試看古經如四十二章等經可見楊文公集傳燈錄
B15n0088_p0122c06║說西天二十八祖知他是否如何舊時佛祖是西域
B15n0088_p0122c07║夷狄人却會做中國樣押韻詩今看圓覺云四大分
B15n0088_p0122c08║散今者妄身當在何處即是竊列子骨骸反其根精
B15n0088_p0122c09║神入其門我尚何存語宋景文說楞嚴前面呪是他
B15n0088_p0122c10║經後面說道理處是附會圓覺前數疊稍可看後一
B15n0088_p0122c11║段淡如一段去末後二十五定輪與夫誓語可笑
B15n0088_p0122c12║宋景文唐書贊說佛多是華人之譎誕者攘莊周列
B15n0088_p0122c13║禦寇之說佐其高此說甚好如歐陽公只說箇禮法
B15n0088_p0122c14║程子又只說自家義理皆不見他正贓却是宋景文
B15n0088_p0122c15║捉得他正贓佛家先偷列子列子說耳目口鼻心體
B15n0088_p0122c16║處有六件佛家便有六根又三之為十八戒初間只
B15n0088_p0122c17║有四十二章經無恁地多到東晉便有談議如今之
B15n0088_p0122c18║講師做一篇議總說之到後來談議厭了達磨便入
B15n0088_p0122c19║來只靜坐於中有稍受用處人又都向此今則文字
B15n0088_p0122c20║極多大槩都是後來中國人以莊列說自文夾插其
B15n0088_p0122c21║間都沒理會了
B15n0088_p0122c22║因說程子耳無聞目無見之答曰決無此理遂舉釋
B15n0088_p0122c23║教中有塵既不緣根無所著反流全一六用不行之
B15n0088_p0122c24║說蘇子由以為此理至深至妙蓋他意謂六根既不
B15n0088_p0122c25║與六塵相緣則收拾六根之用反復歸於本體而使
B15n0088_p0122c26║之不行顧烏有此理廣因舉程子之說譬如靜坐時
B15n0088_p0122c27║忽有人喚自家只得應他不成不應曰彼說出楞嚴
B15n0088_p0123a01║經此經是唐房融調釋故說得如此巧佛書中唯此
B15n0088_p0123a02║經最巧然佛當初也不如是說如四十二章經最先
B15n0088_p0123a03║傳來中國底文字然其說却自平實道書中有真誥
B15n0088_p0123a04║末後有道授篇却是竊四十二章經之意為之非特
B15n0088_p0123a05║此也至如地獄託生妄誕之說皆是竊他佛教中至
B15n0088_p0123a06║鄙陋者為之某嘗謂其徒曰自家有箇大寶珠被他
B15n0088_p0123a07║竊去了却不照管亦都不知却去牆根壁角竊得箇
B15n0088_p0123a08║破瓶破罐用此甚好笑西漢時儒者說道理亦只是
B15n0088_p0123a09║黃老意思如揚雄太元經皆是故其自言有曰老子
B15n0088_p0123a10║之言道德吾有取焉耳後漢明帝時佛始入中國當
B15n0088_p0123a11║時楚王英最好之然都不曉其說直至晉宋間其教
B15n0088_p0123a12║漸盛然當時文字亦只是將莊老之說來鋪張如遠
B15n0088_p0123a13║師諸論皆成片盡是老莊意思直至梁會通間達磨
B15n0088_p0123a14║入來然後一切被他掃蕩不立文字直指人心蓋當
B15n0088_p0123a15║時儒者之學既廢絕不講老佛之說又如此淺陋被
B15n0088_p0123a16║他窺見這箇罅隙了故橫說豎說如是張王沒奈他
B15n0088_p0123a17║何人才聰明便被他誘引將去嘗見畵底諸祖師其
B15n0088_p0123a18║人物皆雄偉故杲老謂臨濟若不為僧必作一渠魁
B15n0088_p0123a19║也又嘗在廬山見歸宗像尢為可畏若不為僧必作
B15n0088_p0123a20║大賊矣
B15n0088_p0123a21║問釋氏之無與老氏之無何以異曰老氏依舊有如
B15n0088_p0123a22║所謂無欲觀其妙有欲觀其竅是也若釋氏則以天
B15n0088_p0123a23║地為幻妄以四大為假合則是全無也
B15n0088_p0123a24║老氏欲保全其身底意思多釋氏又全不以其身為
B15n0088_p0123a25║事自謂別有一物不生不滅歐公嘗言老氏貪生釋
B15n0088_p0123a26║氏畏死其說亦好氣聚則生氣散則死順之而已釋
B15n0088_p0123a27║老則皆悖之者也
B15n0088_p0123b01║佛氏之失出於自私之厭老氏之失出於自私之巧
B15n0088_p0123b02║厭薄世故而盡欲空了一切者佛氏之失也機關巧
B15n0088_p0123b03║便盡天下之術數者老氏之失也故世之用兵算數
B15n0088_p0123b04║刑名多本於老氏之意
B15n0088_p0123b05║佛老之學不待深辨而明只是廢三綱五常這一事
B15n0088_p0123b06║已是極大罪名其他更不消說
B15n0088_p0123b07║釋氏見得高底儘高或問他何故只說空曰說頑空
B15n0088_p0123b08║又說真空頑空便是空無物真空却是有物與吾儒
B15n0088_p0123b09║說略同但是他都不管天地四方只是理會一箇心
B15n0088_p0123b10║如老氏亦只是要存得一箇神氣伊川云只就迹上
B15n0088_p0123b11║斷便了不知他如此要何用
B15n0088_p0123b12║有言莊老禪佛之害者曰禪學最害道莊老於義理
B15n0088_p0123b13║絕滅猶未盡佛則人倫已壞至禪則又從頭將許多
B15n0088_p0123b14║義理掃滅無餘以此言之禪最為害之深者頃之復
B15n0088_p0123b15║曰要其實則一耳害未有不由淺而深者
B15n0088_p0123b16║某人言天下無二道聖人無兩心儒釋雖不同畢竟
B15n0088_p0123b17║只是一理某說道惟其天下無二道聖人無兩心所
B15n0088_p0123b18║以有我底著他底不得有他底著我底不得若使天
B15n0088_p0123b19║下有二道聖人有兩心則我行得我底他行得他底
B15n0088_p0123b20║曹問何以分別儒釋差處曰只如說天命之謂性釋
B15n0088_p0123b21║氏便不識了便遮說是空覺吾儒說底是實理看他
B15n0088_p0123b22║便錯了他云不染一塵不捨一法既不染一塵却如
B15n0088_p0123b23║何不捨一法到了是說那空處又無歸著且如人心
B15n0088_p0123b24║須是其中自有父子君臣兄弟夫婦朋友他做得徹
B15n0088_p0123b25║到底便與父子君臣兄弟夫婦朋友都不相親吾儒
B15n0088_p0123b26║做得到底便父子有親君臣有義兄弟有序夫婦有
B15n0088_p0123b27║別朋友有信吾儒只認得一箇誠實道理誠便是萬
B15n0088_p0123c01║善骨子
B15n0088_p0123c02║佛也只是理會這箇性吾儒也只理會這箇性只是
B15n0088_p0123c03║他不認許多帶來底
B15n0088_p0123c04║儒釋言性異處只是釋言空儒言實釋言無儒言有
B15n0088_p0123c05║釋氏虛吾儒實釋氏二吾儒一釋氏以事理為不緊
B15n0088_p0123c06║要而不理會
B15n0088_p0123c07║吾儒心雖虛而理則實若釋氏則一向歸空寂去了
B15n0088_p0123c08║問釋氏以空寂為本曰釋氏說空不是便不是但空
B15n0088_p0123c09║裏面須有道理始得若只說道我見箇空而不知有
B15n0088_p0123c10║箇實底道理却做甚用得譬如一淵清水清冷徹底
B15n0088_p0123c11║看來一如無水相似他便道此淵只是空底不曾將
B15n0088_p0123c12║手去探是冷是溫不知道有水在裏面佛氏之見正
B15n0088_p0123c13║如此今學者貴於格物致知便要見得到底今人只
B15n0088_p0123c14║是一班兩點見得些子所以不到極處也
B15n0088_p0123c15║吾以心與理為一彼以心與理為二亦非故欲如此
B15n0088_p0123c16║乃是見處不同彼見得心空而無理此見得心雖空
B15n0088_p0123c17║而萬理咸備也雖說心與理一不察乎氣稟物欲之
B15n0088_p0123c18║私是見得不真故有此病大學所以貴格物也
B15n0088_p0123c19║釋氏合下見得一箇道理空虛不實故要得超脫盡
B15n0088_p0123c20║去物累方是無漏為佛地位其他有惡趣者皆是眾
B15n0088_p0123c21║生餓鬼只隨順有所修為者猶是菩薩地位未能作
B15n0088_p0123c22║佛也若吾儒合下見得箇道理便實了故首尾與之
B15n0088_p0123c23║不合
B15n0088_p0123c24║佛家有流注想水本流將去有些滲漏處便留滯
B15n0088_p0123c25║徐子融有枯槁有性無性之論先生曰性只是理有
B15n0088_p0123c26║是物斯有是理子融錯處是認心為性正與佛氏相
B15n0088_p0123c27║似只是佛氏磨擦得這心極精細如一塊物事剝了
B15n0088_p0124a01║一重皮又剝一重皮至剝到極盡無可剝處所以磨
B15n0088_p0124a02║弄得這心精光他便認做性殊不知此正聖人之所
B15n0088_p0124a03║謂心故上蔡云佛氏所謂性正聖人所謂心佛氏所
B15n0088_p0124a04║謂心正聖人所謂意心只是該得這理佛氏元不曾
B15n0088_p0124a05║識得這理一節便認知覺運動做性如視聽言貌聖
B15n0088_p0124a06║人則視有視之理聽有聽之理言有言之理動有動
B15n0088_p0124a07║之理思有思之理如箕子所謂明聰從恭睿是也佛
B15n0088_p0124a08║氏則只認那能視能聽能言能思能動底便是性視
B15n0088_p0124a09║明也得不明也得聽聰也得不聰也得言從也得不
B15n0088_p0124a10║從也得思睿也得不睿也得他都不管橫來豎來他
B15n0088_p0124a11║都認做性他最怕人說這理字都要除掉了此正告
B15n0088_p0124a12║子生之謂性之說也僩問禪家又有以揚眉瞬目知
B15n0088_p0124a13║覺運動為弄精魂而訶斥之者何也曰便只弄精魂
B15n0088_p0124a14║只是他磨擦得來精細有光彩不如此粗糙爾僩問
B15n0088_p0124a15║彼言一切萬物皆有破壞惟有法身常住不滅所謂
B15n0088_p0124a16║法身便只是這箇曰然不知你如何占得這物事住
B15n0088_p0124a17║天地破壞又如何被你占得這物事常不滅問彼大
B15n0088_p0124a18║槩欲以空為體言天地萬物皆歸於空這空便是他
B15n0088_p0124a19║體曰他也不是欲以空為體他只是說這物事裏面
B15n0088_p0124a20║本空著一物不得
B15n0088_p0124a21║問釋氏作用是性曰便只是這性他說得也是孟子
B15n0088_p0124a22║曰形色天性也惟聖人然後可以踐形便是此性如
B15n0088_p0124a23║口會說話說話底是誰目能視視底是誰耳能聽聽
B15n0088_p0124a24║底是誰便是這箇其言曰在眼曰見在耳曰聞在鼻
B15n0088_p0124a25║齅香在口談論在手執捉在足運奔徧現俱該法界
B15n0088_p0124a26║收攝在一微塵識者知是佛性不識喚作精魂他說
B15n0088_p0124a27║得也好所以禪家說直指人心見性成佛他只要你
B15n0088_p0124b01║見得言下便悟做處便徹見得無不是此性也說存
B15n0088_p0124b02║養心性養得來光明寂照無所不徧無所不通唐張
B15n0088_p0124b03║拙詩云光明寂照徧河沙凡聖含靈共我家又曰實
B15n0088_p0124b04║際理地不受一塵佛事門中不舍一法他箇本自說
B15n0088_p0124b05║得是所養者也是只是差處便在這裏吾儒所養者
B15n0088_p0124b06║是仁義禮智他所養者只是視聽言動儒者則全體
B15n0088_p0124b07║中自有許多道理各自有分別有是非降衷秉彝無
B15n0088_p0124b08║不各具此理他只見得箇渾淪底物事無分別無是
B15n0088_p0124b09║非橫底也是豎底也是直底也是曲底也是非理而
B15n0088_p0124b10║視也是此性以理而視也是此性少間用處都差所
B15n0088_p0124b11║以七顛八倒無有是處吾儒則只是一箇真底道理
B15n0088_p0124b12║他也說我這箇是真實底道理如云惟此一事實餘
B15n0088_p0124b13║二則非真只是他說得一邊只認得那人心無所謂
B15n0088_p0124b14║道心無所謂仁義禮智惻隱羞惡辭遜是非所爭處
B15n0088_p0124b15║只在此吾儒則自天命之謂性率性之謂道以至至
B15n0088_p0124b16║誠盡人物之性贊天地之化育識得這道理無所不
B15n0088_p0124b17║周無所不徧他也說我這箇無所不周無所不徧然
B15n0088_p0124b18║眼前君臣父子兄弟夫婦上便不能周徧了更說甚
B15n0088_p0124b19║周徧他說治生產業皆與實相不相違背如善財童
B15n0088_p0124b20║子五十三參以至神鬼神仙士農工商技藝都在他
B15n0088_p0124b21║性中他說得來極闊只是其實行不得只是諱其所
B15n0088_p0124b22║短強如此籠罩去他舊時瞿曇說得本不如此廣闊
B15n0088_p0124b23║後來禪家自覺其陋又翻轉窠臼只說直指人心見
B15n0088_p0124b24║性成佛
B15n0088_p0124b25║問龜山集中所答了翁書論華嚴大指不知了翁諸
B15n0088_p0124b26║人何為好佛之篤曰只是見不透故覺得那箇好以
B15n0088_p0124b27║今觀之也是好也是動得人道夫曰只為他大本不
B15n0088_p0124c01║立故偏了先生默然良久曰真所謂詖淫邪遁蓋詖
B15n0088_p0124c02║者是他合下見得偏儒者之道大中至正四面均平
B15n0088_p0124c03║釋氏只見一邊於那處都蔽塞了這是詖辭知其所
B15n0088_p0124c04║蔽淫者是只見得一邊又却說得周遮浩瀚所以其
B15n0088_p0124c05║書動數百卷是皆陷於偏而不能返這是淫辭知其
B15n0088_p0124c06║所陷邪者是他見得偏了於道都不相貫屬這是邪
B15n0088_p0124c07║辭知其所離遁者是他已離於道而不通於君臣父
B15n0088_p0124c08║子都已棄絕見去不得却道道之精妙不在乎此這
B15n0088_p0124c09║是遁辭知其所窮初只是詖詖而後淫淫而後邪邪
B15n0088_p0124c10║而後離離而後遁要之佛氏偏處只是虛其理理是
B15n0088_p0124c11║實理他却虛了故於大本不立也因問溫公解禪偈
B15n0088_p0124c12║却恐後人作儒佛一貫會了先生因誦之曰此皆佛
B15n0088_p0124c13║之至陋者也妙處不在此又問遺書云釋氏於敬以
B15n0088_p0124c14║直內則有之義以方外則未也道夫於此未安先生
B15n0088_p0124c15║笑曰前日童蜚卿正論此以為釋氏大本與吾儒同
B15n0088_p0124c16║只是其末異某與言正是大本不同因檢近思錄有
B15n0088_p0124c17║云佛有一箇覺之理可言敬以直內矣然無義以方
B15n0088_p0124c18║外其直內者要之其本亦不是這是當時記得全處
B15n0088_p0124c19║前者記得不完也又曰只無義以方外則連敬以直
B15n0088_p0124c20║內也不是了又曰程子謂釋氏唯務上達而無下學
B15n0088_p0124c21║然則其上達處豈有是耶亦此意學佛者嘗云儒佛
B15n0088_p0124c22║一同某言你只認自家說不同若果是又何必言同
B15n0088_p0124c23║只這靠傍底意思便是不同便是你底不是我底是
B15n0088_p0124c24║了
B15n0088_p0124c25║儒者以理為不生不滅釋氏以神識為不生不滅龜
B15n0088_p0124c26║山云儒釋之辨其差眇忽以某觀之真似冰炭
B15n0088_p0124c27║舉佛氏語曰千種言萬般解只要教君長不昧此說
B15n0088_p0125a01║極好問程子曰佛氏之言近理所以為害尤甚所謂
B15n0088_p0125a02║近理者指此等處否曰然他只是守得這些子光明
B15n0088_p0125a03║全不識道理所以用處七顛八倒吾儒之學則居敬
B15n0088_p0125a04║為本而窮理以充之其本原不同處在此
B15n0088_p0125a05║問釋氏入定道家數息曰他只要靜則應接事物不
B15n0088_p0125a06║差孟子便也要存夜氣然而須是理會旦晝之所為
B15n0088_p0125a07║曰吾儒何不效他恁地曰他開眼便依舊失了只是
B15n0088_p0125a08║硬把捉不如吾儒非禮勿視聽言動戒謹恐懼乎不
B15n0088_p0125a09║睹不聞敬以直內義以方外都一切就外面攔截曰
B15n0088_p0125a10║釋氏只是勿視勿聽無那非禮工夫曰然季通因曰
B15n0088_p0125a11║世上事便要人做只管似他坐定做甚日月便要行
B15n0088_p0125a12║天地便要運曰他不行不運固不是吾輩是在這裏
B15n0088_p0125a13║行是在這裏運只是運行又有差處如今胡喜胡怒
B15n0088_p0125a14║豈不是差他是過之今人又不及
B15n0088_p0125a15║問昔有禪僧每自喚曰主人翁惺惺著大學或問亦
B15n0088_p0125a16║取謝氏常惺惺法之語不知是同是異曰謝氏之說
B15n0088_p0125a17║地步闊於身心事物上皆有工夫若如禪者所見只
B15n0088_p0125a18║看得箇主人翁便了其動而不中理者都不管矣且
B15n0088_p0125a19║如父子天性也父被他人無禮子須當去救他却不
B15n0088_p0125a20║然子若有救之之心便是被愛牽動了心便是昏了
B15n0088_p0125a21║主人翁處若如此惺惺成甚道理向曾覽四家錄有
B15n0088_p0125a22║些說話極好笑亦可駭說若父母為人所殺無一舉
B15n0088_p0125a23║心動念方始名為初發心菩薩他所以叫主人翁惺
B15n0088_p0125a24║惺著正要如此惺惺字則同所做工夫則異豈可同
B15n0088_p0125a25║日而語
B15n0088_p0125a26║郭德元問禪者云知之一字眾妙之門他也知得這
B15n0088_p0125a27║知字之妙曰所以伊川說佛氏之言近理謂此類也
B15n0088_p0125b01║他也微見得這意思要籠絡這箇道理只是他用處
B15n0088_p0125b02║全差所以都間斷相接不著僩問其所謂知正指此
B15n0088_p0125b03║心之神明作用者否曰然郭又問圭峯云作有義事
B15n0088_p0125b04║是省悟心作無義事是狂亂心狂亂由情念臨終被
B15n0088_p0125b05║業牽省悟不由情臨終能轉業又自注云此義非仁
B15n0088_p0125b06║義之義乃理義之義甚好笑曰他指仁義為恩愛之
B15n0088_p0125b07║義故如此說他雖說理義何嘗夢見其後杲老亦非
B15n0088_p0125b08║之云理義之義便是仁義之義如何把空虛打做兩
B15n0088_p0125b09║截
B15n0088_p0125b10║禪只是一箇呆守法如麻三斤乾屎橛他道理初不
B15n0088_p0125b11║在這上只是教他麻了心只思量這一路專一積久
B15n0088_p0125b12║忽有見處便是悟大要只是把定一心不令散亂久
B15n0088_p0125b13║後光明自發所以不識字底人才悟後便作得偈頌
B15n0088_p0125b14║悟後所見雖同然亦有深淺某舊來愛問參禪底其
B15n0088_p0125b15║說只是如此其間有會說者却吹噓得大如杲佛日
B15n0088_p0125b16║之徒自是氣魄大所以能鼓動一世如張子韶汪聖
B15n0088_p0125b17║錫輩皆北面之
B15n0088_p0125b18║或問禪家說無頭當底說話是如何曰他說得分明
B15n0088_p0125b19║處却不是只內中一句黑如漆者便是他要緊處於
B15n0088_p0125b20║此曉得時便盡曉得他又愛說一般最險絕底話如
B15n0088_p0125b21║引取人到千仞之崖邊猛推一推下去人於此猛省
B15n0088_p0125b22║得便了或曰不理會得也是一事不了曰只此亦是
B15n0088_p0125b23║格物
B15n0088_p0125b24║魯可幾問釋氏因緣之說曰若看書作善降之百祥
B15n0088_p0125b25║作不善降之百殃則報應之說誠有之但他說得不
B15n0088_p0125b26║是又問陰德之說如何曰也只是不在其身則在其
B15n0088_p0125b27║子孫耳
B15n0088_p0125c01║佛家不合將才作緣習緣習是說宿緣
B15n0088_p0125c02║甘吉父問仁者愛之理心之德時舉因問釋氏說慈
B15n0088_p0125c03║即是愛也然施之不自親始故愛無差等先生曰釋
B15n0088_p0125c04║氏說無緣慈記得甚處說融性起無緣之大慈蓋佛
B15n0088_p0125c05║氏之所謂慈並無緣由只是無所不愛若如愛親之
B15n0088_p0125c06║愛渠便以為有緣故父母棄而不養而遇虎之饑餓
B15n0088_p0125c07║則捨身以食之此何義理耶
B15n0088_p0125c08║初西域僧來東漢時令鴻臚寺寄居後以為僧居因
B15n0088_p0125c09║名曰寺寺是官寺非釋者取之
B15n0088_p0125c10║宇宙之間一理而已天得之而為天地得之而為地
B15n0088_p0125c11║而凡生於天地之間者又各得之以為性其張之為
B15n0088_p0125c12║三綱其紀之為五常葢皆此理之流行無所適而不
B15n0088_p0125c13║在若其消息盈虛循環不已則自未始有物之前以
B15n0088_p0125c14║至人消物盡之後終則復始始復有終又未嘗有頃
B15n0088_p0125c15║刻之或停也儒者於此既有以得於心之本然矣則
B15n0088_p0125c16║其內外精粗自不容有纖毫之間而其所以修己治
B15n0088_p0125c17║人垂世立教者亦不容其有纖毫造作輕重之私焉
B15n0088_p0125c18║是以因其自然之理而成自然之功則有以參天地
B15n0088_p0125c19║贊化育而幽明巨細無一物之遺也若夫釋氏則自
B15n0088_p0125c20║其因地之初而與此理已背馳矣乃欲其所見之不
B15n0088_p0125c21║差所行之不謬則豈可得哉蓋其所以為學之本心
B15n0088_p0125c22║正為惡此理之充塞無間而使己不得一席無理之
B15n0088_p0125c23║地以自安厭此理之流行不息而使己不得一息無
B15n0088_p0125c24║理之時以自肆也是以叛君親棄妻子入山林捐軀
B15n0088_p0125c25║命以求其所謂空無寂滅之地而逃焉其量亦已隘
B15n0088_p0125c26║而其勢亦已逆矣然以其立心之堅苦用力之精專
B15n0088_p0125c27║亦有以大過人者故能卒如所欲而實有見焉但以
B15n0088_p0126a01║其言行求之則其所見雖自以為至元極妙有不可
B15n0088_p0126a02║以思慮言語到者而於吾之所謂窮天地亘古今本
B15n0088_p0126a03║然不可易之實理則反瞢然其一無所覩也雖自以
B15n0088_p0126a04║為直指人心而實不識心雖自以為見性成佛而實
B15n0088_p0126a05║不識性是以殄滅彝倫墮於禽獸之域而猶不自知
B15n0088_p0126a06║其有罪蓋其實見之差有以陷之非其心之不然而
B15n0088_p0126a07║故欲為是以惑世而罔人也至其為說之窮然後乃
B15n0088_p0126a08║有不舍一法之論則似始有為是遁詞以蓋前失之
B15n0088_p0126a09║意然亦其秉彝之善有終不可得而殄滅者是以翦
B15n0088_p0126a10║伐之餘而猶有此之僅存又以牽於實見之差是以
B15n0088_p0126a11║有其意而無其理能言之而卒不能有以踐其言也
B15n0088_p0126a12║凡釋氏之所以為釋氏者始終本末不過如此蓋亦
B15n0088_p0126a13║無足言矣然以其有空寂之說而不累於物欲也則
B15n0088_p0126a14║世之所謂賢者好之矣以其有元妙之說而不滯於
B15n0088_p0126a15║形器也則世之所謂智者悅之矣以其有生死輪廻
B15n0088_p0126a16║之說而自謂可以不淪於罪苦也則天下之傭奴爨
B15n0088_p0126a17║婢黥髠盜賊亦匍匐而歸之矣此其為說所以張皇
B15n0088_p0126a18║輝赫震耀千古而為吾徒者方且蠢焉鞠躬屏氣為
B15n0088_p0126a19║之奔走服役之不暇也幸而一有間世之傑乃能不
B15n0088_p0126a20║為之屈而有聲罪致討之心焉然又不能究其實見
B15n0088_p0126a21║之差而詆以為幻見空說不能正之以天理全體之
B15n0088_p0126a22║大而偏引交通生育之一說以為主則既不得其要
B15n0088_p0126a23║領矣而徒欲以戎狄之醜號加之其於吾徒又未嘗
B15n0088_p0126a24║教之以內修自治之實而徒驕之以中華列聖之可
B15n0088_p0126a25║以為重則吾恐其不唯無以坐收摧陷廓清之功或
B15n0088_p0126a26║乃往遣之禽而反為吾黨之詬也嗚呼惜哉
B15n0088_p0126a27║誨諭儒釋之異在乎分合之間既聞命矣頃見蘇子
B15n0088_p0126b01║由張子韶書皆以佛學有得於形而上者而不可以
B15n0088_p0126b02║治世嘗竊笑之是豈知天命之性而敘秩命討巳粲
B15n0088_p0126b03║然無所不具於其中乎彼其所以分者是亦未嘗真
B15n0088_p0126b04║有得於斯耳（答轉無答）
B15n0088_p0126b05║聖人之學所以異於老釋之徒者以其精粗隱顯體
B15n0088_p0126b06║用渾然莫非大中至正之矩而無偏倚過不及之差
B15n0088_p0126b07║是以君子智雖極乎高明而見於言行者未嘗不道
B15n0088_p0126b08║乎中庸非故使之然高明中庸實無異體故也故曰
B15n0088_p0126b09║道之不行也智者過之愚者不及也道之不明也賢
B15n0088_p0126b10║者過之不肖者不及也又曰差之毫釐謬以千里聖
B15n0088_p0126b11║人丁寧之意亦可見矣（答江元適）
B15n0088_p0126b12║來書云賢士大夫因佛學見性然後知夫子果有不
B15n0088_p0126b13║傳之妙論語之書非口耳可傳授某謂論語固非口
B15n0088_p0126b14║耳所可傳授然其間自有下工夫處不待學佛而後
B15n0088_p0126b15║知也學佛而後知則所謂論語者乃佛氏之論語而
B15n0088_p0126b16║非孔氏之論語矣（答吳公濟）
B15n0088_p0126b17║遺書所云釋氏有盡心知性無存心養性亦恐記錄
B15n0088_p0126b18║者有誤要之釋氏只是恍惚之間見得些心性影子
B15n0088_p0126b19║却不曾仔細見得真實心性所以都不見裏面許多
B15n0088_p0126b20║道理政使有存養之功亦只是存養得他所見底影
B15n0088_p0126b21║子固不可謂之無所見亦不可謂之不能養但所見
B15n0088_p0126b22║所養非心性之真耳（答胡季隨）
B15n0088_p0126b23║陳經正云我見天地萬物皆我之性不復知我身之
B15n0088_p0126b24║為我矣伊川先生曰他人食飽公無餒乎正是說破
B15n0088_p0126b25║此病知言亦云釋氏以虛空沙界為己身而不知其
B15n0088_p0126b26║父母所生之身亦是說此病也（答林擇之）
B15n0088_p0126b27║佛學之與吾儒雖有略相似處然正所謂貌同心異
B15n0088_p0126c01║似是而非者不可不審明道先生所謂句句同事事
B15n0088_p0126c02║合然而不同者真是有味非是見得親切如何敢如
B15n0088_p0126c03║此判斷耶聖門所謂聞道聞只是見聞玩索而自得
B15n0088_p0126c04║之之謂道只是君臣父子日用常行當然之理非有
B15n0088_p0126c05║元妙奇特不可測知如釋氏所云豁然大悟通身汗
B15n0088_p0126c06║出之說也如今更不可別求用力處只是持敬以窮
B15n0088_p0126c07║理而已參前倚衡今人多錯說了故每流於釋氏之
B15n0088_p0126c08║說先聖言此只是說言必忠信行必篤敬念念不忘
B15n0088_p0126c09║到處常若見此兩事不離心目之間耳如言見堯於
B15n0088_p0126c10║羹見舜於牆豈是以我之心還見我心別為一物而
B15n0088_p0126c11║在身外耶無思無為是心體本然未感於物時事有
B15n0088_p0126c12║此本領則感而遂通天下之故矣恐亦非如所論之
B15n0088_p0126c13║云云也所云禪學悟入乃是心思路絕天理盡見此
B15n0088_p0126c14║尤不然心思之正便是天理流行運用無非天理之
B15n0088_p0126c15║發見豈待心思路絕而後天理乃見耶且所謂天理
B15n0088_p0126c16║復是何物仁義禮智豈不是天理君臣父子兄弟夫
B15n0088_p0126c17║婦朋友豈不是天理若使釋氏果見天理則亦何必
B15n0088_p0126c18║如此悖亂殄滅一切昏迷其本心而不自知耶凡此
B15n0088_p0126c19║皆近世淪陷邪說之大病不謂明者亦未能免俗而
B15n0088_p0126c20║有此言也（答吳斗南）
B15n0088_p0126c21║所云釋氏見處只是要得六用不行則本性自見只
B15n0088_p0126c22║此便是差處六用豈不是性若待其不行然後性見
B15n0088_p0126c23║則是性在六用之外別為一物矣譬如磨鏡垢盡明
B15n0088_p0126c24║見但謂私欲盡而天理存耳非六用不行之謂也又
B15n0088_p0126c25║云其接人處不妨顛倒作用而純熟之後却自不須
B15n0088_p0126c26║如此前書所譏不謂如此正謂其行處顛錯耳只如
B15n0088_p0126c27║絕滅三綱無父子君臣一節還可言接人時權且如
B15n0088_p0127a01║此將來熟後却不須絕滅否此箇道理無一息間斷
B15n0088_p0127a02║這裏霎時壞了便無補填去處也又云雖無三綱五
B15n0088_p0127a03║常又自有師弟上下名分此是天理自然他雖欲滅
B15n0088_p0127a04║之而畢竟絕滅不得然其所存者乃是外面假合得
B15n0088_p0127a05║來而其真實者却已絕滅故儒者之論每事須要真
B15n0088_p0127a06║實是當不似異端便將儱侗底影象來此罩占真實
B15n0088_p0127a07║地位也此等差互處舉起便是不勝其多寫不能窮
B15n0088_p0127a08║說不能盡今左右既是於彼留心之久境界熟了雖
B15n0088_p0127a09║說欲却歸此邊來終是脫離未得某向來亦曾如此
B15n0088_p0127a10║此只是覺得大槩不是了且權時一齊放下了只將
B15n0088_p0127a11║自家文字道理作小兒子初上學時樣讀後來漸見
B15n0088_p0127a12║得一二分意思便漸見得他一二分錯處迤邐看透
B15n0088_p0127a13║了後直見得他無一星子是處不用著力排擯自然
B15n0088_p0127a14║不入心來矣今云取其長處而會歸於正便是放不
B15n0088_p0127a15║下看不破也今所謂應事接物時時提撕者亦只是
B15n0088_p0127a16║提撕得那儱侗底影象與自家這下工夫未有干涉
B15n0088_p0127a17║也（答陳衛道）
B15n0088_p0127a18║世衰道微異論蜂起近年以來乃有假佛釋之似以
B15n0088_p0127a19║亂孔孟之實者其法首以讀書窮理為大禁常欲學
B15n0088_p0127a20║者注其心於茫昧不可知之地以僥倖一旦恍然獨
B15n0088_p0127a21║見然後為得蓋亦有自謂得之者矣而察其容貌辭
B15n0088_p0127a22║氣之間修己治人之際乃與聖賢之學有大不相似
B15n0088_p0127a23║者左右於此無乃亦惑其說而未能忘耶夫讀書不
B15n0088_p0127a24║求文義玩索都無意見此正近年釋氏所謂看話頭
B15n0088_p0127a25║者世俗書有所謂大慧語錄者其說甚詳試取一觀
B15n0088_p0127a26║則其來歷見矣若曰儒釋之妙本自一同則凡彼之
B15n0088_p0127a27║所以賊恩害義傷風壞教聖賢之所大不安者彼既
B15n0088_p0127b01║悟道之後乃益信其為幻妄而處之愈安則亦不待
B15n0088_p0127b02║他求而邪正是非已判然於此矣（答許生）
B15n0088_p0127b03║來書謂聖門以仁為要而釋氏亦言正覺亦號能仁
B15n0088_p0127b04║又引程氏之說為證某竊謂程氏之說以釋氏窮幽
B15n0088_p0127b05║極微之論觀之似未肯以為極至之論但老兄與儒
B15n0088_p0127b06║者辨不得不借其言為重耳然儒者言仁之體則然
B15n0088_p0127b07║至語其用則毫釐必察故曰仁之實事親是也又曰
B15n0088_p0127b08║孝弟也者其為仁之本與此體用所以一源而顯微
B15n0088_p0127b09║所以無間也釋氏之云正覺能仁者其論則高矣美
B15n0088_p0127b10║矣然其本果安在乎（答李伯諫）
B15n0088_p0127b11║來書云輪回因果之說造妖揑怪以誑愚惑眾故達
B15n0088_p0127b12║磨亦排斥之某竊謂輪回因果之說乃佛說也今以
B15n0088_p0127b13║佛為聖人而斥其言至於如此則老兄非特叛孔子
B15n0088_p0127b14║又謗佛矣豈非知其說之有所窮也而為是遁辭以
B15n0088_p0127b15║自解免哉抑亦不得已於儒者而姑為此計以緩其
B15n0088_p0127b16║攻也嗚呼吾未見聖人立說以誑愚惑眾而聖人之
B15n0088_p0127b17║徒倒戈以伐其師也孰謂本末殊歸首尾橫決如是
B15n0088_p0127b18║而尚可以為道乎（答李伯諫）
B15n0088_p0127b19║來書謂伊川先生所云內外不備者為不然蓋無有
B15n0088_p0127b20║能直內而不能方外者此論甚當據此正是某所疑
B15n0088_p0127b21║處若使釋氏果能敬以直內則便能義以方外便須
B15n0088_p0127b22║有父子有君臣三綱五常闕一不可今日能直內矣
B15n0088_p0127b23║而其所以方外者果安在乎又豈數者之外別有所
B15n0088_p0127b24║謂義乎以此而觀伊川之語可謂失之恕矣然其意
B15n0088_p0127b25║不然特老兄未之察耳所謂有直內者亦謂其有心
B15n0088_p0127b26║地一段工夫耳但其用功却有不同處故其發有差
B15n0088_p0127b27║他却全不管著此所以無方外之一節也固是有根
B15n0088_p0127c01║株則必有枝葉然五穀之根株則生五穀之枝葉華
B15n0088_p0127c02║實而可食稊稗之根株則生稊稗之枝葉華實而不
B15n0088_p0127c03║可食此則不同耳參木以根株而愈疾鉤吻以根株
B15n0088_p0127c04║而殺人其所以殺人者豈在根株之外而致其毒哉
B15n0088_p0127c05║故明道先生又云釋氏惟務上達而無下學然則其
B15n0088_p0127c06║上達處豈有是也元不相連屬但有間斷非道也此
B15n0088_p0127c07║可以見內外不備之意矣（答李伯諫）
B15n0088_p0127c08║來書云儒佛見處既無二理其設教何異也蓋儒教
B15n0088_p0127c09║本人事釋教本死生本人事故緩於見性本死生故
B15n0088_p0127c10║急於見性某謂既謂之本則此上無復有物矣今既
B15n0088_p0127c11║二本不知所同者何事而所謂儒本人事緩見性者
B15n0088_p0127c12║亦殊無理三聖作易首曰乾元亨利貞子思作中庸
B15n0088_p0127c13║首曰天命之謂性孔子言性與天道而孟子道性善
B15n0088_p0127c14║此為本於人事乎本於天道乎緩於性乎急於性乎
B15n0088_p0127c15║俗儒正坐不知天理之大故為異說所迷反謂聖學
B15n0088_p0127c16║知人事而不知死生豈不誤哉聖賢教人盡心以知
B15n0088_p0127c17║性躬行以盡性終始本末自有次第一皆本諸天理
B15n0088_p0127c18║緩也緩不得急也急不得直是盡性至命方是極則
B15n0088_p0127c19║非如見性之說一見之而遂已也上蔡云釋氏之論
B15n0088_p0127c20║性猶儒者之論心釋氏之論心猶儒者之論意此語
B15n0088_p0127c21║剖析極精試思之如何（答李伯諫）
B15n0088_p0127c22║來書云子貢之明達性與天道猶不與聞某竊謂此
B15n0088_p0127c23║正癡人前說夢之過也來書又謂釋氏本死生悟者
B15n0088_p0127c24║須徹底悟去故祖師以來由此得道者多某謂徹底
B15n0088_p0127c25║悟去之人不知本末內外是一是二二則道有二致
B15n0088_p0127c26║一則死生人事一以貫之無所不了不知傳燈錄中
B15n0088_p0127c27║許多祖師幾人做得堯舜禹稷幾人做得文武周孔
B15n0088_p0128a01║須有徵驗處（答李伯諫）
B15n0088_p0128a02║來書云特聖人以中道自任不欲學者躐等某謂此
B15n0088_p0128a03║正是王氏高明處己中庸處人之說龜山嘗力詆之
B15n0088_p0128a04║矣須知所謂不欲學者躐等者乃是天理本然非是
B15n0088_p0128a05║聖人安排教如此譬諸草木區以別矣且如一莖小
B15n0088_p0128a06║樹不道他無草木之性然其長須有漸是亦性也所
B15n0088_p0128a07║謂便欲當人立地成佛者正如將小樹來噴一口水
B15n0088_p0128a08║便要他立地干雲蔽日豈有是理設使有此幻術亦
B15n0088_p0128a09║不可謂之循理此亦見自私自利之規模處（答李伯諫）
B15n0088_p0128a10║有李伯諫者舊嘗學佛自以為有所見論辨累年不
B15n0088_p0128a11║肯少屈近嘗來訪復理前語某因問之天命之謂性
B15n0088_p0128a12║公以此句為空無一法耶為萬理畢具耶若空則浮
B15n0088_p0128a13║屠勝果實則儒者是此亦不待兩言而決矣渠雖以
B15n0088_p0128a14║為實而猶戀著前見則請因前所謂空者而講學以
B15n0088_p0128a15║實之某又告之曰此實理也而以為空則前日之見
B15n0088_p0128a16║誤矣今欲真窮實理亦何藉於前日已誤之空見而
B15n0088_p0128a17║為此二三耶渠遂脫然肯捐舊習而從事於此此人
B15n0088_p0128a18║氣質甚美內行修飭守官亦不苟得其回頭吾道殊
B15n0088_p0128a19║有賴也（答張敬夫）
B15n0088_p0128a20║青巖叢錄
B15n0088_p0128a21║佛教宗傳
B15n0088_p0128a22║佛氏之學其未入中國也世尊大弟子阿難陀多聞
B15n0088_p0128a23║總持有大智慧結集世尊所說為修多羅藏而諸尊
B15n0088_p0128a24║者或後或先各闡化源優波羅集為四部律謂之毗
B15n0088_p0128a25║尼金剛薩埵於毗盧遮那前親授瑜珈五部謂之祕
B15n0088_p0128a26║密章句無著天親頻升知足天宮咨參慈氏相與造
B15n0088_p0128a27║論發明大乘謂之唯識宗旨西竺龍勝以所得毗羅
B15n0088_p0128b01║之法弘其綱要謂之中觀論燉煌杜法順深入華嚴
B15n0088_p0128b02║不思議境大宣元旨謂之華嚴法界觀此其大略也
B15n0088_p0128b03║自漢末平二年佛法始入中國厥後離為異宗曰教
B15n0088_p0128b04║曰禪曰律凡三焉魏嘉平初曇柯羅始持僧祗戒本
B15n0088_p0128b05║至洛陽曇無得曇諦等繼之立羯磨法唐南山澄照
B15n0088_p0128b06║律師道宣作疏以明之四分律遂大行是為南山之
B15n0088_p0128b07║宗薩埵以瑜珈授龍猛猛授龍智智授金剛智唐開
B15n0088_p0128b08║元中智來中國大建曼茶羅法事大智道氤大慧一
B15n0088_p0128b09║行及不空三藏咸師尊之是為瑜珈之宗唐貞觀三
B15n0088_p0128b10║年三藏元奘往西域諸國會戒賢於那蘭陀寺因授
B15n0088_p0128b11║唯識宗旨以歸授慈恩基基乃網羅舊說廣製疏論
B15n0088_p0128b12║是為慈恩之宗梁陳之間北齊惠聞因讀中觀論悟
B15n0088_p0128b13║旨遂遙禮龍勝為師開空假中三觀止觀法門以法
B15n0088_p0128b14║華宗旨授慧思思授天台國師智顗其說乃大備顗
B15n0088_p0128b15║授灌頂頂授智威智威授惠威惠威授元朗元朗授
B15n0088_p0128b16║湛然是為天台之宗隋末順以法界觀授智儼儼授
B15n0088_p0128b17║賢首法藏至清凉國統國師澄觀追宗其學著華嚴
B15n0088_p0128b18║疏論數百萬言圭峯宗密繼之而其化廣被是為賢
B15n0088_p0128b19║首之宗瑜珈久亡南山亦僅存其行於今者唯慈恩
B15n0088_p0128b20║天台賢首而天台為尢盛此則世之所謂教也世尊
B15n0088_p0128b21║大法自迦葉二十八傳至菩提達磨乃弘教外別傳
B15n0088_p0128b22║之旨謂不立文字可以見性而成佛達磨傳慧可可
B15n0088_p0128b23║傳僧璨璨傳道信信傳弘忍忍傳曹溪大鑒禪師慧
B15n0088_p0128b24║能而其法始盛能二弟子懷讓行思皆深入其閫奧
B15n0088_p0128b25║讓傳得一一之學江西宗之其傳為懷海海傳希運
B15n0088_p0128b26║運傳臨濟慧照大師義元元立三元門以策厲學徒
B15n0088_p0128b27║是為臨濟之宗海之旁出為溈山大圓禪師靈佑佑
B15n0088_p0128c01║傳仰山智通大師慧寂父唱子和微妙元機不可湊
B15n0088_p0128c02║泊是為溈仰之宗思傳希遷遷之學湖南宗之其傳
B15n0088_p0128c03║為道悟悟傳崇信信傳宣鑑鑑傳義存義存傳雲門
B15n0088_p0128c04║匡真大師文偃偃之語言如青天震雷聞者掩耳是
B15n0088_p0128c05║為雲門之宗元沙師備實偃之同門友其傳為桂琛
B15n0088_p0128c06║琛傳法眼大師文益益雖依華嚴六相唱明宗旨而
B15n0088_p0128c07║迥然獨立不涉凡情是為法眼之宗遷之旁出為藥
B15n0088_p0128c08║山惟儼儼以寶鏡三昧五位顯訣三種滲漏傳曇晟
B15n0088_p0128c09║晟傳洞山悟本大師良价价傳曹山元證大師本寂
B15n0088_p0128c10║而復大振是為曹洞之宗法眼再傳至延壽流入高
B15n0088_p0128c11║勾驪仰山三傳至芭蕉徹石晉開運中亦亡弗繼雲
B15n0088_p0128c12║門曹洞雖僅存然不絕如綫惟臨濟一宗大用大機
B15n0088_p0128c13║震蕩無際久盛於今此則世之所謂禪也律學均以
B15n0088_p0128c14║南山為宗真悟智圓律師允堪著會正記等文實出
B15n0088_p0128c15║六十家釋義之外是為會正之宗至大智律師元照
B15n0088_p0128c16║復別以法華開顯圓意作資持記乃與會正之說不
B15n0088_p0128c17║能有同是為資持之宗二宗今雖並存而學者多遵
B15n0088_p0128c18║資持之教此則世之所謂律也大抵佛之為道本無
B15n0088_p0128c19║二門自去聖既邈源遠而流益分於是師異指殊各
B15n0088_p0128c20║建戶庭互相矛盾禪則譏教為滯於名相教則譏禪
B15n0088_p0128c21║為溺於空寂若律之為用雖禪教所共持而取舍各
B15n0088_p0128c22║不同至於為教禪之學者又各立異以取勝一彼一
B15n0088_p0128c23║此不相出入自教宗言之慈恩立三教天台則分四
B15n0088_p0128c24║教賢首則又為五教自禪宗言之慧能與神秀同受
B15n0088_p0128c25║法於弘忍能則為頓宗秀則為漸宗道一神會同出
B15n0088_p0128c26║於能道一則密契心印神會則復於知解其不同如
B15n0088_p0128c27║此至若天台教宗之一也而四明知禮孤山智圓性
B15n0088_p0129a01║善性惡之說如冰炭之不相投臨濟禪宗之一也而
B15n0088_p0129a02║或以棒或以喝至橫川拱則復以聲偈其示人之要
B15n0088_p0129a03║如枘鑿之不相合支派乖錯論說紛紜殆不得而悉
B15n0088_p0129a04║數也
B15n0088_p0129a05║簷曝偶談
B15n0088_p0129a06║言性以空
B15n0088_p0129a07║佛居大地之陰西域也日必後照地皆西傾水皆西
B15n0088_p0129a08║流也故言性以空孔子居大地之陽中國也日必先
B15n0088_p0129a09║照地皆東傾水皆東流也故言性以實意者亦地氣
B15n0088_p0129a10║有以使之然歟佛得性之影儒得性之形是以儒以
B15n0088_p0129a11║明人佛以明鬼
B15n0088_p0129a12║荊川稗編
B15n0088_p0129a13║羅欽順佛心性辨
B15n0088_p0129a14║楞伽大旨有四曰五法曰三自性曰八識曰二無我
B15n0088_p0129a15║一切佛法悉入其中經中明言之矣五法者名也相
B15n0088_p0129a16║也妄想也正智也如如也三自性者妄想自性緣起
B15n0088_p0129a17║自性成自性也八識者藏識心識意識眼識耳識鼻
B15n0088_p0129a18║識舌識身識也二無我者人無我法無我也凡此諸
B15n0088_p0129a19║法不出迷悟兩途蓋迷則為名為相為妄想為妄想
B15n0088_p0129a20║緣起自性為人法二執而識藏轉為諸識悟則為正
B15n0088_p0129a21║智為如如為成自性為人法無我而諸識轉為真識
B15n0088_p0129a22║所謂人法則五陰十二入十八界是已五陰者色受
B15n0088_p0129a23║想行識也十二入者眼耳鼻舌身意六根對色聲香
B15n0088_p0129a24║味觸法六塵也加之六識是為十八界合而言之人
B15n0088_p0129a25║也析而言之法也有所覺之謂悟無所覺之謂迷佛
B15n0088_p0129a26║者覺也而覺有二義有始覺有本覺始覺者目前悟
B15n0088_p0129a27║入之覺即所謂正智也即人而言之也本覺者常住
B15n0088_p0129b01║不動之覺即所謂如如也離人而言之也因始覺而
B15n0088_p0129b02║合本覺所以成佛之道也及其至也始覺正智亦泯
B15n0088_p0129b03║而本覺朗然獨存則佛果成矣故佛有十號其一曰
B15n0088_p0129b04║等正覺此之謂也本覺乃見聞知覺之體五陰之識
B15n0088_p0129b05║屬焉見聞知覺乃本覺之用十八界之識屬焉非本
B15n0088_p0129b06║覺即無以為見聞知覺舍見聞知覺則亦無本覺矣
B15n0088_p0129b07║故曰如來於陰界入非異非不異其謂法離見聞知
B15n0088_p0129b08║覺者何懼其著也佛以離情遣著然後可以入道故
B15n0088_p0129b09║欲人於見聞知覺一切離之離之云者非不見不聞
B15n0088_p0129b10║無知無覺也不著於見聞知覺而已矣金剛經所謂
B15n0088_p0129b11║心不住法而行布施應無所住而生清淨心即其義
B15n0088_p0129b12║也然則佛氏之所謂性不亦明甚矣乎彼明以知覺
B15n0088_p0129b13║為性始終不知性之為理乃欲強合於吾儒以為一
B15n0088_p0129b14║道如之何其可合也昔達摩弟子波羅提常言作用
B15n0088_p0129b15║是性有偈云在胎為身處世為人在眼曰見在耳曰
B15n0088_p0129b16║聞在鼻辨香在口談論在手執捉在足運奔徧現俱
B15n0088_p0129b17║該沙界收攝在一微塵識者知是佛性不識喚作精
B15n0088_p0129b18║魂識與不識即迷悟之謂也知是佛性即所謂正智
B15n0088_p0129b19║如如喚作精魂即所謂名相妄想此偈自是真實語
B15n0088_p0129b20║後來桀黠者出嫌其淺近乃人人揑出一般鬼怪說
B15n0088_p0129b21║話直是元妙直是奇特以利心求者安得不為其所
B15n0088_p0129b22║動乎張子所謂詖淫邪遁之辭翕然並興一出於佛
B15n0088_p0129b23║氏之門誠知言矣然造妖揑怪不止其徒但嘗略中
B15n0088_p0129b24║其毒者往往便能如此吾黨尤不可不知楞伽四卷
B15n0088_p0129b25║卷首皆云一切佛語心品良以萬法唯識諸識唯心
B15n0088_p0129b26║種種差別不出心識而已故經中之言識也特詳首
B15n0088_p0129b27║言諸識有二其首之以諸識有二種生住滅乃其所
B15n0088_p0129c01║謂生死根也終之以識宅常住乃其所謂涅槃相也
B15n0088_p0129c02║然而生死即涅槃涅槃即生死此是佛家本語初無
B15n0088_p0129c03║二相故諸識雖有種種名色實無二體但迷之則為
B15n0088_p0129c04║妄悟之則為真苟能滅妄識而契真識則有以超生
B15n0088_p0129c05║死而證涅槃矣真識即本覺也涅槃即所覺之境界
B15n0088_p0129c06║也由此觀之佛氏之所謂性有出於知覺之外邪雖
B15n0088_p0129c07║其言反覆多端窮其本末不過如此然驟而觀之者
B15n0088_p0129c08║或恐猶有所未達也輙以藏識為主而分為數類以
B15n0088_p0129c09║盡其義藏即所謂如來藏也以其含藏善惡種子故
B15n0088_p0129c10║謂之藏其所以為善為惡識而已矣故曰藏識藏識
B15n0088_p0129c11║一爾而有本有末曰真相曰真識曰真實相曰無始
B15n0088_p0129c12║流注曰藏識海曰涅槃曰平等智慧曰不生不滅等
B15n0088_p0129c13║是智曰如來清淨智曰自性無垢畢竟清淨曰識宅
B15n0088_p0129c14║曰常住此為一類皆言乎其本體也曰流注生住滅
B15n0088_p0129c15║相生注滅曰業相曰分別事識曰識浪曰樂種種跡
B15n0088_p0129c16║境界曰意識曰生滅等是識曰識藏生住地無明與
B15n0088_p0129c17║七識俱如海浪身常生不斷曰識藏名曰心意意識
B15n0088_p0129c18║及五識身曰意及眼識等此為一類皆言乎其末流
B15n0088_p0129c19║也曰轉相曰現識曰轉識曰覺相智隨轉此為一類
B15n0088_p0129c20║言乎本末之流所由分也其言及修行處又當自為
B15n0088_p0129c21║一類如曰諸虛妄滅則一切根識滅曰見習轉變名
B15n0088_p0129c22║為涅槃曰妄想識滅名為涅槃曰意識滅七識亦滅
B15n0088_p0129c23║曰所有及勝曰遠離思惟想曰離無常過離於我論
B15n0088_p0129c24║曰欲求勝進者當淨如來藏及識藏名若無識藏名
B15n0088_p0129c25║如來藏者則無生滅曰自妄想慧滅故解脫凡此皆
B15n0088_p0129c26║言修行之法也欲窮其說者合數類而玩之則知余
B15n0088_p0129c27║所謂滅妄識而契真識誠有以得其要領矣夫識者
B15n0088_p0130a01║人心之神明耳而可認為性乎且其以本體為真末
B15n0088_p0130a02║流為妄既分本末為兩截謂迷則真成妄謂悟則妄
B15n0088_p0130a03║即真又混真妄為一途蓋所見既差則心無主故其
B15n0088_p0130a04║言七顛八倒更無是處吾黨之號為聰明特達者顧
B15n0088_p0130a05║不免為其所惑豈不深可惜哉佛氏分本末為兩截
B15n0088_p0130a06║混真妄為一途害道之甚無過於此不可但如此說
B15n0088_p0130a07║過須究言之夫以心識為本六識為末固其名之不
B15n0088_p0130a08║可易者然求其實初非心識之外別有所謂六識也
B15n0088_p0130a09║又非以其本之一分而為末之六也蓋凡有所視則
B15n0088_p0130a10║全體在目有所聽則全體在耳有所言則全體在口
B15n0088_p0130a11║有所動則全體在身只就此四件說取簡而易見也
B15n0088_p0130a12║所謂感而遂通便是此理以此觀之本末明是一物
B15n0088_p0130a13║豈可分而為二而以其半為真半為妄哉若真妄之
B15n0088_p0130a14║不可混則又可得而言矣夫目之視耳之聽口之言
B15n0088_p0130a15║身之動物雖未交而其理已具是皆天命之自然無
B15n0088_p0130a16║假於安排造作莫非真也及乎感物而動則有當視
B15n0088_p0130a17║者有不當視者有當聽者有不當聽者有當言者有
B15n0088_p0130a18║不當言者有當動者有不當動者凡其所當然者即
B15n0088_p0130a19║其自然之不可違者故曰真也所不當然者則往往
B15n0088_p0130a20║出於情欲之使然故曰妄也真者存之妄者去之以
B15n0088_p0130a21║此治其身心以此達諸家國天下此吾儒所以立人
B15n0088_p0130a22║極之道而內外本末無非一貫也若如佛氏之說則
B15n0088_p0130a23║方其未悟之先凡視聽言動不問其當然與不當然
B15n0088_p0130a24║一切皆謂之妄及其既悟又不問其當然與不當然
B15n0088_p0130a25║一切皆謂之真吾不知何者在所當存乎何者在所
B15n0088_p0130a26║當去乎當去者不去存者必不能存人欲肆而天理
B15n0088_p0130a27║滅矣使其說肆行而莫之禁中國之為中國人類之
B15n0088_p0130b01║為人類將非幸歟楞伽四卷並無一理字註中却多
B15n0088_p0130b02║用理字訓釋其說蓋本他經之文爾常見楞嚴有云
B15n0088_p0130b03║理則頓悟乘悟併銷圓覺有云一者理障碍正知見
B15n0088_p0130b04║二者事障續諸生死事理二障在楞伽但謂之惑障
B15n0088_p0130b05║智障爾非逃儒歸佛者誰能易之雖其所用理字不
B15n0088_p0130b06║過指知覺而言初非吾儒所謂性命之理然言之便
B15n0088_p0130b07║足以亂真不可不辨達磨告梁武帝有云淨智妙圓
B15n0088_p0130b08║體自空寂只此八字已盡佛性之形容矣其後有神
B15n0088_p0130b09║會者常著顯宗記反覆數百語說得他家道理亦自
B15n0088_p0130b10║分明其中有云湛然常寂應用無方用而常空空而
B15n0088_p0130b11║常用用而不有即是真空空而不無便成妙有妙有
B15n0088_p0130b12║即摩訶般若真空即清淨涅槃此言又足以發盡達
B15n0088_p0130b13║磨妙圓空寂之旨余常合而觀之與繫辭傳所謂寂
B15n0088_p0130b14║然不動感而遂通天下之故殆無異也然孰知其所
B15n0088_p0130b15║甚異者正惟在於此乎夫易之神即人之心程子常
B15n0088_p0130b16║言心一也有指體而言者寂然不動是也有指用而
B15n0088_p0130b17║言者感而遂通是也蓋吾儒以寂感言心而佛氏以
B15n0088_p0130b18║寂感為性此其所為甚異也良由彼不知性為至精
B15n0088_p0130b19║之理而以所謂神者當之故其應用無方雖不失圓
B15n0088_p0130b20║通之妙而高下無所準輕重無所權卒歸於冥行妄
B15n0088_p0130b21║作而已矣與吾儒之道安可同年而語哉程子常言
B15n0088_p0130b22║仁者渾然與物同體佛家亦有心佛眾生渾然齊致
B15n0088_p0130b23║之語何其相似也究而言之其相遠奚啻燕越哉唐
B15n0088_p0130b24║相裴休深於禪學者也常序圓覺經疏首兩句云夫
B15n0088_p0130b25║血氣之屬必有知凡有知者必同體此即心佛眾生
B15n0088_p0130b26║渾然齊致之謂也蓋其所謂齊同不出乎知覺而已
B15n0088_p0130b27║矣且天地之間萬物之眾有有知者有無知者謂有
B15n0088_p0130c01║知者為同體則無知者非異體乎有同有異是二本
B15n0088_p0130c02║也蓋以知覺為性其窒礙必至於此若吾儒所見則
B15n0088_p0130c03║凡賦形於兩間者同一陰陽之氣以成形同一陰陽
B15n0088_p0130c04║之理以為性有知無知無非出於一本故此身雖小
B15n0088_p0130c05║萬物雖多其血氣之流通脉絡之聯屬元無絲毫空
B15n0088_p0130c06║闕之處無須臾間斷之時此其所以為渾然也然則
B15n0088_p0130c07║所謂同體者亦豈待於採攬牽合以為同哉夫程子
B15n0088_p0130c08║之言至言也但恐讀者看得不子細或認從知覺上
B15n0088_p0130c09║去則是援儒以助佛非吾道之幸矣有物先天地無
B15n0088_p0130c10║形本寂寥能為萬象主不逐四時凋此詩乃高禪所
B15n0088_p0130c11║作也自吾儒觀之昭然太極之義夫復何言然彼初
B15n0088_p0130c12║未嘗知有陰陽安知有所謂太極哉此其所以大亂
B15n0088_p0130c13║真也今先據佛家言語解釋一番使彼意既明且盡
B15n0088_p0130c14║再以吾儒言語解釋一番然後指其異同之實則似
B15n0088_p0130c15║是之非有不難見者矣以佛家之言為據則無始菩
B15n0088_p0130c16║提所謂有物先天地也湛然常寂所謂無形本寂寥
B15n0088_p0130c17║也心生萬法所謂能為萬象主也常住不滅所謂不
B15n0088_p0130c18║逐四時凋也作者之意不亦明且盡乎求之吾儒之
B15n0088_p0130c19║書太極生兩儀是固先天地而立矣無聲無臭則無
B15n0088_p0130c20║形不足言矣富有之謂大業萬象皆一體也日新之
B15n0088_p0130c21║謂盛德萬古猶一時也太極之義不亦明且盡乎詩
B15n0088_p0130c22║凡二十字其十七字彼此意義無甚異同不足深辨
B15n0088_p0130c23║所當辨者三字爾物也萬象也以物言之菩提不可
B15n0088_p0130c24║為太極明矣以萬象言之在彼經教中即萬法爾以
B15n0088_p0130c25║其皆生於心故謂之能主然所主者實不過陰界入
B15n0088_p0130c26║自此之外仰而日月星辰俯而山河大地近而君臣
B15n0088_p0130c27║父子兄弟夫婦朋友遠而飛潛動植水火金石一切
B15n0088_p0131a01║視為幻而空之矣彼安得復有所謂萬象乎哉為此
B15n0088_p0131a02║詩者蓋嘗窺見儒書遂竊取而用之爾余於前記嘗
B15n0088_p0131a03║有一說正為此等處請復詳之所謂天地間非太極
B15n0088_p0131a04║不神然遂以太極為神則不可此言殊未敢易誠以
B15n0088_p0131a05║太極之本體動亦定靜亦定神則動而能靜靜而能
B15n0088_p0131a06║動者也以此分明見得是二物不可混而為一故繫
B15n0088_p0131a07║辭傳既曰一陰一陽之謂道矣而又曰陰陽不測之
B15n0088_p0131a08║謂神由其實不同故其名不得不異不然聖人何用
B15n0088_p0131a09║兩言之哉然其體則同一陰陽所以難於領會也佛
B15n0088_p0131a10║氏初不識陰陽為何物固無由知所謂道所謂神但
B15n0088_p0131a11║見得此心有一點之靈求其體而不可得則以為空
B15n0088_p0131a12║寂推其用而徧於陰界入則以為神通所謂有物者
B15n0088_p0131a13║此耳以此為性萬無是處而其言之亂真乃有如此
B15n0088_p0131a14║詩者可無辨乎然人心之神即陰陽不測之神初無
B15n0088_p0131a15║二致但神之在陰陽者則萬古如一在人心者則與
B15n0088_p0131a16║生死為存亡所謂理一而分殊也佛氏不足以及此
B15n0088_p0131a17║矣吾黨之士盍相與精察之南陽慧忠破南方宗旨
B15n0088_p0131a18║云若以見聞覺知是佛性者淨名不應云法離見聞
B15n0088_p0131a19║覺知若行見聞覺知是則見聞覺知非求法也南僧
B15n0088_p0131a20║因問法華了義謂開佛知見此復何為忠曰他云開
B15n0088_p0131a21║佛知見尚不言菩提二乘豈以眾生癡倒便成佛之
B15n0088_p0131a22║知見耶汾州無業有云見聞覺知之性與太虛齊壽
B15n0088_p0131a23║不生不滅一切境界本自空寂無一法可得迷者不
B15n0088_p0131a24║了即為境惑一為境惑流轉無窮此二人皆禪林之
B15n0088_p0131a25║傑出者其言皆見於傳燈錄何若是之不同耶蓋無
B15n0088_p0131a26║業是本分人說本分說話慧忠則所謂神出鬼沒以
B15n0088_p0131a27║逞其伎倆者也彼見南方以見聞覺知為性便對其
B15n0088_p0131b01║人捏一般說話務要高他一著使之莫測蓋桀黠者
B15n0088_p0131b02║之情狀每每如此嘗見金剛經明有是法平等無有
B15n0088_p0131b03║高下之語佛與眾生固然迷悟不同其知見之體即
B15n0088_p0131b04║是平等豈容有二又嘗見楞嚴中有兩段語其一佛
B15n0088_p0131b05║告波斯匿王云顏貌有變見精不變變者受滅彼不
B15n0088_p0131b06║變者元無生滅其二因與阿難論聲聞有云其形雖
B15n0088_p0131b07║寐聞性不昏縱汝形銷命光遷謝此性云何為汝銷
B15n0088_p0131b08║滅此皆明以見聞為性與波羅提說相合若淨名則
B15n0088_p0131b09║緊要在一離字余前章論之悉矣先儒嘗言佛氏之
B15n0088_p0131b10║辭善遁便是此等處傳燈錄中似此儘多究其淵源
B15n0088_p0131b11║則固出於瞿曇也蓋瞿曇說法常欲離四句為一異
B15n0088_p0131b12║俱不異俱有一無有無常非無常然終有不能離者
B15n0088_p0131b13║如云非異非不異非有非無有非常非無常只楞伽
B15n0088_p0131b14║一經累累見之此便是遁辭之根若將異處窮著他
B15n0088_p0131b15║他便有非異一說將無常窮著他他便有非無常一
B15n0088_p0131b16║說自非灼然看得他破只得聽他愚弄爾大慧禪師
B15n0088_p0131b17║宗杲者當宋南渡初為禪林之冠有語錄三十卷頃
B15n0088_p0131b18║嘗遍閱之直是會說左來右去神出鬼沒所以能聳
B15n0088_p0131b19║動一世渠嘗拈出一段說話正余所欲辨者今具於
B15n0088_p0131b20║左僧問忠國師古德云青青翠竹盡是法身鬱鬱黃
B15n0088_p0131b21║華無非般若有人不許云是邪說亦有信者云不思
B15n0088_p0131b22║議不知若為國師曰此是普賢文殊境界非諸凡小
B15n0088_p0131b23║而能信受皆與大乘了義經合故華嚴經云佛身充
B15n0088_p0131b24║滿於法界普現一切羣生前隨緣赴感靡不周而恆
B15n0088_p0131b25║處此菩提座翠竹既不出於法界豈非法身乎又般
B15n0088_p0131b26║若經云色無邊故般若亦無邊黃華既不越於色豈
B15n0088_p0131b27║非般若乎深遠之言不省者難為措意又華嚴座主
B15n0088_p0131c01║問大珠和尚云禪師何故不許青青翠竹盡是法身
B15n0088_p0131c02║鬱鬱黃華無非般若珠曰法身無象應翠竹以成形
B15n0088_p0131c03║般若無知對黃華而顯相非彼黃華翠竹而有般若
B15n0088_p0131c04║法身故經云佛真法身猶若虛空應物現形如水中
B15n0088_p0131c05║月黃華若是般若般若即同無情翠竹若是法身翠
B15n0088_p0131c06║竹還能應用座主會麼曰不了此意珠曰若見性人
B15n0088_p0131c07║道是亦得道不是亦得隨用而說不滯是非若不見
B15n0088_p0131c08║性人說翠竹著翠竹說黃華著黃華說法身滯法身
B15n0088_p0131c09║說般若滯般若所以皆成諍論宗杲云國師主張翠
B15n0088_p0131c10║竹是法身直主張到底大珠破翠竹不是法身直破
B15n0088_p0131c11║到底老漢將一箇主張底一箇破底收作一處更無
B15n0088_p0131c12║拈提不敢動著他一絲毫要你學者具眼余於前記
B15n0088_p0131c13║常舉翠竹黃華二語以謂與鳶飛魚躍之言絕相似
B15n0088_p0131c14║只是不同欲吾人識其所以不同處蓋引而未發之
B15n0088_p0131c15║意今偶為此異同之論所激有不容不盡其言矣據
B15n0088_p0131c16║慧忠分析語與大珠成形顯相二言便是古德立言
B15n0088_p0131c17║本旨大珠所以不許之意但以黃華翠竹非有般若
B15n0088_p0131c18║法身爾其曰道是亦得即前成形顯相二言曰道不
B15n0088_p0131c19║是亦得即後非彼有般若法身一言也慧忠所引經
B15n0088_p0131c20║語與大珠所引經語皆合直是明白更無餘蘊然則
B15n0088_p0131c21║與吾儒鳶飛魚躍之義所以不同者果何在耶誠以
B15n0088_p0131c22║鳶魚雖微其性同一天命也飛躍雖殊其道同一率
B15n0088_p0131c23║性也彼所謂般若法身在花竹之身之外吾所謂天
B15n0088_p0131c24║命率性在鳶魚之身之內在內則是一物在外便成
B15n0088_p0131c25║二物二則二本一則一本詎可同年而語哉且天命
B15n0088_p0131c26║之性不獨鳶魚有之花竹亦有之程子所謂一草一
B15n0088_p0131c27║木亦皆有理不可不察者正惟有見乎此也佛氏祗
B15n0088_p0132a01║緣認知覺為性所以於花竹上便通不去只得以為
B15n0088_p0132a02║法界中所現之物爾楞伽以四大種色為虛空所持
B15n0088_p0132a03║楞嚴以山河大地咸是妙明真心中物其義亦猶是
B15n0088_p0132a04║也宗杲於兩家之說更不拈動總是占便宜却要學
B15n0088_p0132a05║者具眼殊不失為人之意余也向雖引而不發今則
B15n0088_p0132a06║舍矢如破矣吾黨之士夫豈無具眼者乎宗杲嘗謂
B15n0088_p0132a07║士人鄭尚明曰你只今這聽法說法一段歷歷孤明
B15n0088_p0132a08║底未生已前畢竟在甚麼處曰不知杲曰你若不知
B15n0088_p0132a09║便是生大你百歲後四大五蘊一時解散到這裏歷
B15n0088_p0132a10║歷孤明底却向甚麼處去曰也不知杲曰你既不知
B15n0088_p0132a11║便是死大又嘗示呂機宜云見今歷歷孤明與人分
B15n0088_p0132a12║是非別好醜底決定是有是無是真實是虛妄前此
B15n0088_p0132a13║臨濟亦嘗語其徒曰四大身不解說法聽法是汝目
B15n0088_p0132a14║前歷歷孤明勿形段者解說法聽法觀此數節則佛
B15n0088_p0132a15║氏之所謂性亦何難見之有渠道理只是如此本不
B15n0088_p0132a16║須苦求解悟然而必以悟為則者只是要見得此歷
B15n0088_p0132a17║歷孤明境界更親切爾縱使見得親切夫安知歷歷
B15n0088_p0132a18║孤明者之非性而性自有真邪杲答曾天游侍郎第
B15n0088_p0132a19║二書說得他家道理直是明盡渠最善捏怪却有此
B15n0088_p0132a20║等說話又不失為本分人也書云尋常計較安排底
B15n0088_p0132a21║是識情隨生死遷流底亦是識情怕怖慞惶底亦是
B15n0088_p0132a22║識情而今參學之人不知是病只管在裏許頭出頭
B15n0088_p0132a23║沒教中所謂隨識而不隨智以故昧却本地風光本
B15n0088_p0132a24║來面目若或一時放下一日不思量計較忽然失脚
B15n0088_p0132a25║蹋著鼻孔即此識情便是真空妙智更無別智可得
B15n0088_p0132a26║若別有所得有所證則又却不是也如人迷時喚東
B15n0088_p0132a27║作西及至悟時即西便是東無別有東此真空妙智
B15n0088_p0132b01║與太虛空齊壽只這太虛空中還有一物礙得他否
B15n0088_p0132b02║雖不受一物礙而不妨諸物於空中往來此真空妙
B15n0088_p0132b03║智亦然凡聖垢染著一點不得雖著不得而不礙生
B15n0088_p0132b04║死凡聖於中往來如此信得及見得徹方是箇出生
B15n0088_p0132b05║入死得大自在底漢細觀此書佛氏之所謂性無餘
B15n0088_p0132b06║蘊矣忽然蹋著鼻孔便是頓悟之說而不能無疑於
B15n0088_p0132b07║此則亦杲答呂舍人書有云心無所之老鼠入牛角
B15n0088_p0132b08║便見倒斷也倒斷即是悟處心無所之是做工夫處
B15n0088_p0132b09║其做工夫只看話頭便是如狗子無佛性鋸解秤錘
B15n0088_p0132b10║柏樹子竹篦子麻三斤乾屎橛之類皆所謂話頭也
B15n0088_p0132b11║余於柏樹子話偶嘗驗過是以知之然向者一悟之
B15n0088_p0132b12║後佛家書但過目便迎刃而解若吾聖賢之微詞奧
B15n0088_p0132b13║旨竟不能通後來用工久之始知其所以然者蓋佛
B15n0088_p0132b14║氏以知覺為性所以一悟便見得箇虛空境界証道
B15n0088_p0132b15║歌所謂了了見無一物亦無人亦無佛是也渠千言
B15n0088_p0132b16║萬語只是說這箇境界悟者安有不省若吾儒之所
B15n0088_p0132b17║謂性乃帝降之衷至精之理細入於絲毫秒忽無一
B15n0088_p0132b18║非實與彼虛空境界判然不同所以決無頓悟之理
B15n0088_p0132b19║世有學禪而未至者略見些光影便要將兩家之說
B15n0088_p0132b20║和合而為一彌縫雖巧敗闕處不可勝言弄得來儒
B15n0088_p0132b21║不儒佛不佛心勞日拙畢竟何益之有昔有儒生悟
B15n0088_p0132b22║禪者嘗作一頌云斷除煩惱重增病趣向真如亦是
B15n0088_p0132b23║邪隨順世緣無罣礙涅槃生死是空華宗杲取之嘗
B15n0088_p0132b24║見杲示人有水上葫蘆一言凡屢出此頌第三句即
B15n0088_p0132b25║水上葫蘆之謂也佛家道理真是如此論語有云君
B15n0088_p0132b26║子之於天下也無適也無莫也義之與比使吾夫子
B15n0088_p0132b27║當時若欠却義之與比一語則所謂無適無莫者何
B15n0088_p0132c01║以異於水上葫蘆也哉
B15n0088_p0132c02║祖庭指南
B15n0088_p0132c03║自序
B15n0088_p0132c04║自六佛出世相傳說法度人而不傳所說迨釋迦佛
B15n0088_p0132c05║於靈山會上說四十九年法卒云未嘗說一字可見
B15n0088_p0132c06║說原不說也特以不立文字教外別傳付囑摩訶迦
B15n0088_p0132c07║葉且告曰吾以正法眼藏密付於汝汝當護持并敕
B15n0088_p0132c08║阿難副二傳化無令斷絕付偈付衣從此而始在天
B15n0088_p0132c09║竺國遞遞相傳二十八祖幸達磨怜念震旦依佛授
B15n0088_p0132c10║記運光於彼遂囑弟子不若密多羅住天竺傳法而
B15n0088_p0132c11║躬泛重溟且三周寒暑始達南海與梁武不契復住
B15n0088_p0132c12║少林得遇神光真正踰海越漠為法求人際會未諧
B15n0088_p0132c13║如愚若訥者究竟慧可安心僧璨懺罪了無異轍所
B15n0088_p0132c14║謂至道無難惟嫌揀擇是也四祖遲遲以待五祖再
B15n0088_p0132c15║世受法俱非偶然至盧道人樵採鬻薪之下便曉諸
B15n0088_p0132c16║佛妙理非關文字視學通內外之神秀何啻三舍避
B15n0088_p0132c17║之而卒傳其道者槽廠獦獠人也南宗北宗又從此
B15n0088_p0132c18║始嗣六祖者南嶽青原嶽出馬祖祖出臨濟溈仰雲
B15n0088_p0132c19║門法眼脈雖有四而臨濟為正傳原出石頭頭出曹
B15n0088_p0132c20║洞一花五葉又從此始論佛法機緣臨濟可謂闡發
B15n0088_p0132c21║殆盡亦不過稟承少室覓箇不受人惑的人興化薦
B15n0088_p0132c22║得濟師於黃檗處喫棒底道理而拈香有專主風穴
B15n0088_p0132c23║問答俱化首山會處不在法華汾陽化處不在停箸
B15n0088_p0132c24║皆無始來時面目全也慈明徐整敝衣不負西河獅
B15n0088_p0132c25║子楊岐知是般事白雲悟了遇人信哉他人住處我
B15n0088_p0132c26║不住他人行處我不行也浮山接引五祖依白雲何
B15n0088_p0132c27║至公無我若是佛果透頂透底剪斷葛藤虎丘想酢
B15n0088_p0133a01║生液聲振瞌睡應菴通楊岐正脈密菴喚法眼作沙
B15n0088_p0133a02║盆無準受破菴開示不捉胡孫高峰枕子聲中峰竹
B15n0088_p0133a03║篦子此意拈向處箇箇脫言詮或覩松豁然或燈花
B15n0088_p0133a04║落處或火燎眉毛或水墮莖菜或無露圭角俱謾他
B15n0088_p0133a05║一點不得至於樵採為業觸積薪而省與六祖若出
B15n0088_p0133a06║一轍而一條白棒中興臨濟宗風密老人真千古一
B15n0088_p0133a07║人焉費隱禪師處今日更難矣非不抱遠公虛懷大
B15n0088_p0133a08║愚汪度而世之攘奪如故非不景行海舟之自得師
B15n0088_p0133a09║存獎之認薦主而世之奔競如故至於尊祖敬宗有
B15n0088_p0133a10║稟承而無我慢大孝至友隆水木而敦同氣乃世之
B15n0088_p0133a11║澆漓又如故然而直心直行至公無私密老人稱之
B15n0088_p0133a12║人亦能諒之歷住名剎新堂構以紹前徵併後躅聽
B15n0088_p0133a13║之將來昔孔子知我罪我惟春秋孟子謂功不在禹
B15n0088_p0133a14║下余謂費師之功不在孔孟下是同是別總之昧卻
B15n0088_p0133a15║佛乘迷卻師承故展轉支離今急編嫡傳一帙細為
B15n0088_p0133a16║剖白孰頭可斷而法不可貶孰身可化而道不可輕
B15n0088_p0133a17║孰虛己讓賢孰師資道契孰心心相印孰鉢鉢相承
B15n0088_p0133a18║臚列古方為俗耳針砭佛腸鼓吹名曰指南余敢曰
B15n0088_p0133a19║不藉眾長於尊宿亦豈敢曰遂昭月旦於千秋庶幾
B15n0088_p0133a20║以一滴獅子乳迸散十斛驢乳不無小補也伏願開
B15n0088_p0133a21║椷者目擊道存思人人本具箇箇圓成上追七佛諸
B15n0088_p0133a22║祖芳躅何以獨隆於往古下考六祖暨三十五世大
B15n0088_p0133a23║宗師何以媲美於百禩可見僧佛非有二乘承不相
B15n0088_p0133a24║襲但力杜邪知邪見返炤迴光便透脫分曉所謂白
B15n0088_p0133a25║雲迷卻舊行蹤臘月燒山火正紅再得慈風來扇發
B15n0088_p0133a26║冷冰冰處煖烘烘蓋開眼見明合眼見暗不開不合
B15n0088_p0133a27║堂堂顯露過去未來不隔一線既將眼看又心看乃
B15n0088_p0133b01║見重敲火裏冰噫晴霄月曬梅花冷寒夜霜敲木葉
B15n0088_p0133b02║疎我憑此道勉知己漸使清風廓九垓