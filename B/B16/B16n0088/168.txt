B16n0088_p0402a01║欽定古今圖書集成博物彙編神異典
B16n0088_p0402a02║　第一百六十八卷目錄
B16n0088_p0402a03║僧部列傳四十四
B16n0088_p0402a04║唐二十
B16n0088_p0402a05║湛然元浩
B16n0088_p0402a06║智藏神清（附義將）
B16n0088_p0402a07║端甫宗密
B16n0088_p0402a08║乘恩知元
B16n0088_p0402a09║僧徹志遠（附元堪）
B16n0088_p0402a10║希圓元約
B16n0088_p0402a11║惟忠從諗
B16n0088_p0402a12║智藏圓智
B16n0088_p0402a13║法常崇演
B16n0088_p0402a14║齊安恆政
B16n0088_p0402a15║靈祐元策
B16n0088_p0402a16║寰中寰普
B16n0088_p0402a17║日照宣鑒
B16n0088_p0402a18║藏奐義元
B16n0088_p0402a19║從諫（附鑒宗）良价
B16n0088_p0402a20║
B16n0088_p0402a21║
B16n0088_p0402a22║
B16n0088_p0402a23║
B16n0088_p0402a24║
B16n0088_p0402a25║
B16n0088_p0402a26║
B16n0088_p0402a27║
B16n0088_p0402b01║神異典第一百六十八卷
B16n0088_p0402b02║僧部列傳四十四
B16n0088_p0402b03║唐二十
B16n0088_p0402b04║湛然
B16n0088_p0402b05║按宋高僧傳湛然俗姓戚氏世居晉陵之荊溪則常
B16n0088_p0402b06║州人也昔佛滅度後十有三世至龍樹始用文字廣
B16n0088_p0402b07║第一義諦嗣其學者號法性宗元魏高齊間有釋慧
B16n0088_p0402b08║文默而識之授南嶽思大師由是有三觀之學洎智
B16n0088_p0402b09║者大師蔚然興於天台而其道益大以教言之則然
B16n0088_p0402b10║乃龍樹之裔孫也智者之五世孫也左溪朗公之法
B16n0088_p0402b11║子也家本儒墨然獨有邁俗之志童丱邈焉異於常
B16n0088_p0402b12║倫年二十餘受經於左溪與之言大駭異日謂然曰
B16n0088_p0402b13║汝何夢乎然曰疇昔夜夢披僧服掖二輪遊大河之
B16n0088_p0402b14║中左溪曰嘻汝當以止觀二法度羣生於生死淵乎
B16n0088_p0402b15║乃授以本師所傳止觀然德宇凝精神鋒爽拔其密
B16n0088_p0402b16║識深行氣冲慧用方寸之間合於天倪至是始以處
B16n0088_p0402b17║士傳道學者悅隨如羣流之趣於大川也天寶初年
B16n0088_p0402b18║解逢掖而登僧籍遂往越州曇一律師法集廣尋持
B16n0088_p0402b19║犯開制之律範焉復於吳郡開元寺敷行止觀無何
B16n0088_p0402b20║朗師捐代挈密藏獨運於東南謂門人曰道之難行
B16n0088_p0402b21║也我知之矣古先至人靜以觀其本動以應乎物二
B16n0088_p0402b22║俱不住乃蹈於大方今之人或蕩於空或膠於有自
B16n0088_p0402b23║病病他道用不振將欲取正捨予誰歸於是大啟上
B16n0088_p0402b24║法旁羅萬行盡攝諸相入於無間即文字以達觀導
B16n0088_p0402b25║語默以還源乃祖述所傳章句凡十數萬言心度諸
B16n0088_p0402b26║禪身不踰矩三學俱熾羣疑日潰求珠問影之類稍
B16n0088_p0402b27║見罔象之功行止觀之盛始然之力也天寶末大曆
B16n0088_p0402c01║初詔書連徵辭疾不就當大兵大饑之際揭厲法流
B16n0088_p0402c02║學徒愈繁瞻望堂室以為依怙然慈以接之謹以守
B16n0088_p0402c03║之大布而衣一牀而居以身誨人耆艾不息建中三
B16n0088_p0402c04║年二月五日示疾佛隴道塲顧語學徒曰道無方性
B16n0088_p0402c05║無體生歟死歟其旨一貫吾歸骨此山報盡今夕要
B16n0088_p0402c06║與汝輩談道而訣夫一念無相謂之空無法不備謂
B16n0088_p0402c07║之假不一不異謂之中在凡為三因在聖為三德爇
B16n0088_p0402c08║炷則初後同相涉海則淺深異流自利利人在此而
B16n0088_p0402c09║已爾其志之言訖隱几泊然而化春秋七十二法臘
B16n0088_p0402c10║三十四門人號咽奉全身起塔祔於智者大師塋兆
B16n0088_p0402c11║西南隅焉入室弟子吳門元浩可謂邇其人近其室
B16n0088_p0402c12║矣然平日輯纂教法明決前疑開發後滯則有法華
B16n0088_p0402c13║釋籤法華疏記各十卷止觀輔行傳弘訣十卷法華
B16n0088_p0402c14║三昧補助儀一卷方等懺補闕儀二卷略維摩疏十
B16n0088_p0402c15║卷維摩疏記三卷重治定涅槃疏十五卷金錍論一
B16n0088_p0402c16║卷及止觀義例止觀大意止觀文句十妙不二門等
B16n0088_p0402c17║盛行于世至大宋開寶中吳越國王錢氏追重而誄
B16n0088_p0402c18║之號圓通尊者焉
B16n0088_p0402c19║元浩
B16n0088_p0402c20║按宋高僧傳元浩姓秦氏字廣成吳門人也綺歲依
B16n0088_p0402c21║晉陵靈山寺慧日禪師出家具滿律戒配本州龍興
B16n0088_p0402c22║寺尋為荊溪湛然禪師囑累弟子初受法華止觀已
B16n0088_p0402c23║得醍醐唯以裂大網感大果成大行歸大處以為大
B16n0088_p0402c24║願晏居三昧常隨佛後希夷自得人莫能知其祕密
B16n0088_p0402c25║深遠如海印三昧不言出處常行佛事與夫難行苦
B16n0088_p0402c26║行更相祖述默傳心要為論為記靈芝瑞草以為功
B16n0088_p0402c27║德傳於後世者不同日而語矣浩注解大涅槃經為
B16n0088_p0403a01║文首序德美圓實志願顯現蓋錄其所證之意而見
B16n0088_p0403a02║於文以元和十二年十一月十一日示疾右脅累足
B16n0088_p0403a03║入於涅槃非二乘境界真如來定也明年十一月十
B16n0088_p0403a04║三日闍維起塔於蘇州西北虎丘東山南原也浩躭
B16n0088_p0403a05║學味道不涉餘事常隨然師聽其言說曾無倦色分
B16n0088_p0403a06║析義理派流川注必默記而暗誦一言不失數年之
B16n0088_p0403a07║後人始知之然師曰回也如愚罕為人說多辭以不
B16n0088_p0403a08║能及被梁田二君苦勸請之始著涅槃經解述浩與
B16n0088_p0403a09║上都雲華寺華嚴澄觀法師若孔門之游夏焉其儒
B16n0088_p0403a10║流受業翰林學士梁公肅蘇州刺史田公敦緇流受
B16n0088_p0403a11║業者智恆子瑜道儒仲義仲良五人持經講論傳之
B16n0088_p0403a12║無窮大比丘尼識微道巽志真悟極此四人者高潔
B16n0088_p0403a13║之倫深練禪觀初浩為二官所請注經預夢甚為奇
B16n0088_p0403a14║特又庭階生花非人間恆所見者祥鳥飛馴五彩絕
B16n0088_p0403a15║異刺史崔恭撰塔碑立於虎丘山羅漢石壇之左後
B16n0088_p0403a16║有行滿道暹明曠皆著述廣天台之道歟
B16n0088_p0403a17║智藏
B16n0088_p0403a18║按宋高僧傳智藏姓皮氏西印度種族祖父從華世
B16n0088_p0403a19║居官宦後僑寓廬陵藏少入精舍覩像設之繁乃陋
B16n0088_p0403a20║俗求真而於三學各所畱心唯律藏也最為精敏大
B16n0088_p0403a21║曆三年遊豫章因隸名天宮寺眾懇命臨壇秉度時
B16n0088_p0403a22║仰炰烋號為律虎每登法座提唱毗尼堂盈席滿聽
B16n0088_p0403a23║受無厭辨名理析微言連環可解也貞元中遇大寂
B16n0088_p0403a24║禪師篤明心要及遊會稽於杭烏山頂築小室安禪
B16n0088_p0403a25║乃著華嚴經妙義宣吐亹亹學者歸焉至元和十四
B16n0088_p0403a26║年二月無疾而終報齡七十九焚收舍利圓淨者建
B16n0088_p0403a27║塔於院北峰焉杭烏山者越俗言訛合言杭嵨謂浙
B16n0088_p0403b01║江所渡古用杭筏到岸藏杭故云嵨也
B16n0088_p0403b02║神清（附義將）
B16n0088_p0403b03║按宋高僧傳神清字靈庾俗姓章氏緜州昌明人也
B16n0088_p0403b04║生於大安山下昆季相次三人出俗皆有名望清居
B16n0088_p0403b05║乎仲處胎之際母頓惡葷羶及為兒雖隨戲弄遇像
B16n0088_p0403b06║禮足逢僧稽顙年十三受學於緜州開元寺辯智法
B16n0088_p0403b07║師於時勅條嚴峻出家者限念經千紙方許落髮清
B16n0088_p0403b08║即誦法華維摩楞伽佛頂等經有同再理時故相喬
B16n0088_p0403b09║琳為緜郡太守驚其幼俊躬而降禮請削染焉則大
B16n0088_p0403b10║曆中也至年十七聽習粗通即講法華一經歲滿慧
B16n0088_p0403b11║義寺依如律師受具戒夏習尸羅依學新疏尋達大
B16n0088_p0403b12║宗乃詣上都後以優文贍學入內應奉暮年鍾其荼
B16n0088_p0403b13║蓼歸慧義寺講導著述略無閑日以元和年中終于
B16n0088_p0403b14║本寺峰頂遷神于白門蘭若即郪城北郭外也清平
B16n0088_p0403b15║昔好為著述喜作編聯蓋巨富其才亦鑿深於學三
B16n0088_p0403b16║教俱曉該元鑒極彝倫咸敘萬人之敵也受業弟子
B16n0088_p0403b17║黑白四方計一千餘人前後撰成法華元箋十卷釋
B16n0088_p0403b18║氏年誌三十卷新律疏要訣十卷亦謂清鈔二眾初
B16n0088_p0403b19║學儀一卷有宗七十五法疏一卷亦名法源記此蓋
B16n0088_p0403b20║解小乘所計五位色心心所不相應無為等法體性
B16n0088_p0403b21║業用一皆詳括故云法源也識心論澄觀論俱舍義
B16n0088_p0403b22║鈔數卷北山叅元語錄十卷都計百餘軸並行於代
B16n0088_p0403b23║就中語錄博該三教最為南北鴻儒名僧高士之所
B16n0088_p0403b24║披翫焉寺居郪城之北長平山陰故云北山綂三教
B16n0088_p0403b25║元旨實而為錄故云叅元也觀清之述作少分明二
B16n0088_p0403b26║權一實之經旨太分明小乘律論之深奧焉清貌古
B16n0088_p0403b27║且奇皙白而光瑩相國崔龜從時從事東川序真讚
B16n0088_p0403c01║云與奘三藏道顏同攝物異時一體耳門人數多其
B16n0088_p0403c02║出倫者義將也獨明俱舍兼善起信海內學人望風
B16n0088_p0403c03║而至開成中北山俱舍宗不泯者清之餘素乎東川
B16n0088_p0403c04║涌潭僧正顏公著碑本寺講律臨壇光肇別附語錄
B16n0088_p0403c05║略記清言行矣
B16n0088_p0403c06║端甫
B16n0088_p0403c07║按宋高僧傳端甫俗姓趙氏天水人也世為秦著姓
B16n0088_p0403c08║焉初母張夫人夢梵僧謂曰當生貴子即出囊中舍
B16n0088_p0403c09║利使吞之及誕所夢僧白晝入其室摩其頂曰必當
B16n0088_p0403c10║大興法教言訖而滅既成人高顙深目大頤方口長
B16n0088_p0403c11║六尺五寸其音如鐘夫將欲荷如來之菩提鑿生靈
B16n0088_p0403c12║之耳目固必有殊祥奇表歟始十歲依崇福寺道悟
B16n0088_p0403c13║禪師為沙彌十七正度為比丘隸安國寺受具於西
B16n0088_p0403c14║明寺照律師學毗尼於崇福寺昇律師傳唯識於安
B16n0088_p0403c15║國寺素法師通涅槃經於福林寺崟法師甫又夢梵
B16n0088_p0403c16║僧以舍利滿琉璃器使吞之且曰三藏大教盡貯汝
B16n0088_p0403c17║腹矣自是經律論無敵於當時囊括川注逢源會委
B16n0088_p0403c18║滔滔然莫能濟其畔岸矣夫將欲伐株杌於情田雨
B16n0088_p0403c19║甘露於法種者固必有勇智宏辯歟無何謁文殊於
B16n0088_p0403c20║清凉眾聖皆現演大經於太原傾都畢會德宗皇帝
B16n0088_p0403c21║聞其名徵之一見大悅常出入禁中與儒道議論賜
B16n0088_p0403c22║紫方袍歲時錫施異於他等復詔侍皇太子於東朝
B16n0088_p0403c23║順宗皇帝深仰其風親之若昆弟相與臥起恩禮特
B16n0088_p0403c24║隆憲宗皇帝數幸其寺待之若賓友常承顧問注納
B16n0088_p0403c25║偏厚而甫符彩超邁辭理響捷迎合上旨皆契真乘
B16n0088_p0403c26║雖造次應對未嘗不以闡揚為務由是天子益知佛
B16n0088_p0403c27║為大聖人其教有大不思議事當是時朝廷方削平
B16n0088_p0404a01║區夏縛吳斡蜀瀦蔡蕩鄆而天子端拱無事詔甫率
B16n0088_p0404a02║緇屬迎真骨於靈山開法塲於祕殿為人請福親奉
B16n0088_p0404a03║香燈既而刑不殘兵不黷赤子無愁聲滄海無驚波
B16n0088_p0404a04║蓋叅用真宗以毗大政之明效也夫將欲顯大不思
B16n0088_p0404a05║議之道輔大有為之君固必有冥符元契歟掌內殿
B16n0088_p0404a06║法儀錄左街僧事以標表淨眾者凡一十年講涅槃
B16n0088_p0404a07║唯識經論處當仁傳授宗主以開誘道俗者凡一百
B16n0088_p0404a08║六十座運三密於瑜伽契無生於悉地日持諸部十
B16n0088_p0404a09║餘萬徧指淨土為息肩之地嚴金經為報法之恩前
B16n0088_p0404a10║後供施數十百萬悉以崇飾殿宇窮極雕繪而方丈
B16n0088_p0404a11║單牀靜慮自得貴臣盛族皆所依慕豪俠工賈莫不
B16n0088_p0404a12║瞻嚮薦金寶以致誠仰端嚴而禮足日有千數不可
B16n0088_p0404a13║殫書而甫即眾生以觀佛離四相以修善心下如地
B16n0088_p0404a14║坦無丘陵王公輿臺皆以誠接議者以為成就常不
B16n0088_p0404a15║輕行者唯甫而已矣夫將欲駕橫海之大航拯迷途
B16n0088_p0404a16║於彼岸者固必有奇功妙道歟以開成元年六月一
B16n0088_p0404a17║日西向右脇而滅當暑而尊容若生終夕而異香猶
B16n0088_p0404a18║鬱其年七月六日遷於長樂之南原遺命茶毗得舍
B16n0088_p0404a19║利三百餘粒方熾而神光月皎既燼而靈骨珠圓賜
B16n0088_p0404a20║諡曰大達塔曰元祕俗壽六十七僧臘可數門弟子
B16n0088_p0404a21║僧尼約千餘輩或講論元言或紀綱大寺修禪秉律
B16n0088_p0404a22║分作人師五十其徒皆為達者會昌中相國裴公休
B16n0088_p0404a23║為碑頌德焉
B16n0088_p0404a24║宗密
B16n0088_p0404a25║按宋高僧傳宗密姓何氏果州西充人也家本豪盛
B16n0088_p0404a26║少通儒書欲干世以活生靈負俊才而隨計吏元和
B16n0088_p0404a27║二年偶謁遂州圓禪師圓未與語密欣然而慕之乃
B16n0088_p0404b01║從其削染受教此年進具於拯律師尋謁荊南張張
B16n0088_p0404b02║曰汝傳教人也當宣導於帝都復見洛陽照禪師照
B16n0088_p0404b03║曰菩薩人也誰能識之末見上都華嚴觀觀曰毘盧
B16n0088_p0404b04║華藏能隨我遊者其唯汝乎初在蜀因齋次受經得
B16n0088_p0404b05║圓覺十二章深達義趣誓傳是經在漢土因病僧付
B16n0088_p0404b06║華嚴句義未嘗隸習即爾講之由是乃著圓覺華嚴
B16n0088_p0404b07║及涅槃金剛起信唯識盂蘭盆法界觀行願經等疏
B16n0088_p0404b08║鈔及法義類例禮懺修證圖傳纂略又集諸宗禪言
B16n0088_p0404b09║為禪藏總而序之并酬答書偈議論等又四分律疏
B16n0088_p0404b10║五卷鈔懸談二卷凡二百許卷圖六面皆本一心而
B16n0088_p0404b11║貫諸法顯真體而融事理超羣有於對待冥物我而
B16n0088_p0404b12║獨運矣密累入內殿問其法要太和三年慶成節徵
B16n0088_p0404b13║賜紫方袍為大德尋請歸山會昌元年正月六日坐
B16n0088_p0404b14║滅於興福塔院儼若平日容貌益悅七日遷於函其
B16n0088_p0404b15║自證之力可知矣其月二十二日道俗等奉全身於
B16n0088_p0404b16║圭峯二月十三日茶毘得舍利數十粒明白而潤大
B16n0088_p0404b17║後門人泣而求諸煨中畢得而歸悉斂藏於石室其
B16n0088_p0404b18║無緣之慈可知矣俗齡六十二僧臘三十四遺誡令
B16n0088_p0404b19║舁屍施鳥獸焚其骨而散之勿塔勿得悲慕以亂禪
B16n0088_p0404b20║觀每清明上山必講道七日而後去其餘住持儀則
B16n0088_p0404b21║當合律科違者非吾弟子初密道既芬馨名惟烜赫
B16n0088_p0404b22║內眾慕羶既如彼朝貴答響又如此當長慶元和已
B16n0088_p0404b23║來中官立功執政者孔熾內外猜疑人主危殆時宰
B16n0088_p0404b24║臣李訓酷重於密及開成中偽甘露發中官率禁兵
B16n0088_p0404b25║五百人出閤所遇者一皆屠戮時王涯賈餗舒元輿
B16n0088_p0404b26║方在中書會食聞難作奔入終南投密唯李訓欲求
B16n0088_p0404b27║翦髮匿之從者止之訓改圖趨鳳翔時仇士良知之
B16n0088_p0404c01║遣人捕密入左軍面數其不告之罪將害之密怡然
B16n0088_p0404c02║曰貧道識訓年深亦知其反叛然本師教法遇苦即
B16n0088_p0404c03║救不愛身命死固甘心中尉魚恆志嘉之奏釋其罪
B16n0088_p0404c04║朝士聞之扼腕出涕焉
B16n0088_p0404c05║乘恩
B16n0088_p0404c06║按宋高僧傳乘恩不知何許人也肇從志學知遍尋
B16n0088_p0404c07║師凡廁黌堂必窮義路常訓門人曰好學近乎智力
B16n0088_p0404c08║行近乎仁仁智稍成是殊名同實趨菩薩地若下坂
B16n0088_p0404c09║之走丸耳恩樂人為學不忘講導及天寶末關中板
B16n0088_p0404c10║蕩因避地姑臧旅泊之間嗟彼密邇羌虜之封極尚
B16n0088_p0404c11║經論之學恩化其內眾勉其成功深染華風悉登義
B16n0088_p0404c12║府自是重撰百法論疏并鈔行於西土其疏祖慈恩
B16n0088_p0404c13║而宗潞府大抵同而少異終後弟子傳布迨咸通四
B16n0088_p0404c14║年三月中西涼僧法信精研此道稟本道節度使張
B16n0088_p0404c15║義朝表進恩之著述勅令兩街三學大德等詳定實
B16n0088_p0404c16║堪行用勅依其僧賜紫衣充本道大德焉
B16n0088_p0404c17║知元
B16n0088_p0404c18║按宋高僧傳知元字後覺姓陳氏眉州洪雅人也曾
B16n0088_p0404c19║祖圖南任梓州射洪縣令祖憲考邈皆名場不捷母
B16n0088_p0404c20║魏氏夢月入於懷因而載誕雖乳哺未能言見佛像
B16n0088_p0404c21║僧形必含喜色五歲祖令詠花不數步成云花開滿
B16n0088_p0404c22║樹紅花落萬枝空唯餘一朵在明日定隨風祖吟歎
B16n0088_p0404c23║不懌曰吾育此孫望其登甲科雪二代之恥今見孺
B16n0088_p0404c24║子志矣非貽厥也已必從空門乖始望也七歲果遇
B16n0088_p0404c25║法泰法師在寧夷寺講涅槃經寺與居鄰元日就講
B16n0088_p0404c26║集所一聆法語若覩前因是夕夢其寺殿佛手摩其
B16n0088_p0404c27║頂寤啟祖父乞為勤策親黨觀其必不可抑奪故聽
B16n0088_p0405a01║之年十一遂其削髮乃隨師詣唐興邑四安寺授大
B16n0088_p0405a02║經四十二卷遠公義疏誓空師圓旨共一百二十五
B16n0088_p0405a03║萬言皆囊括深奧矣方年十三指擿緇徒露老成之
B16n0088_p0405a04║氣時丞相杜公元穎作鎮西蜀聞元名命升堂講談
B16n0088_p0405a05║於大慈寺普賢閤下黑白眾日計萬許人注聽傾心
B16n0088_p0405a06║駭歎無已自此蜀人弗厈其名號陳菩薩耳傳云元
B16n0088_p0405a07║前身名知鉉漢州三學山講十地經感地變璢璃焉
B16n0088_p0405a08║元於淨眾寺辯貞律師所受具戒纔聽毗尼續通俱
B16n0088_p0405a09║舍則長十山固律師之付授焉復從本師下三峽歷
B16n0088_p0405a10║荊襄抵於神京資聖寺此寺四海三學之人會要之
B16n0088_p0405a11║地元敷演經論僧俗仰觀戶外之屢日其多矣文宗
B16n0088_p0405a12║皇帝聞之宣入顧問甚愜皇情後學唯識論於安國
B16n0088_p0405a13║信法師又研習外典經籍百家之言無不該綜元每
B16n0088_p0405a14║恨鄉音不堪講貫乃於象耳山誦大悲呪夢神僧截
B16n0088_p0405a15║舌換之明日俄變秦語矣有楊茂孝者鴻儒也就元
B16n0088_p0405a16║尋究內典直欲效謝康樂注涅槃經多執卷質疑隨
B16n0088_p0405a17║為剖判致書云方今海內龍象非師而誰次楊刑部
B16n0088_p0405a18║汝士高左丞元裕長安楊魯士咸造門擬結蓮社嘗
B16n0088_p0405a19║一日元宴坐見茂孝披紫服戴碧冠三禮畢乘空而
B16n0088_p0405a20║去元令人偵問茂孝其夕誡其子曰吾常欲落髮披
B16n0088_p0405a21║緇汲瓶挈屨侍元公所累者簪冕也吾蓋棺時殮以
B16n0088_p0405a22║紫袈裟碧芙蓉冠至是方驗先見矣武宗御宇初尚
B16n0088_p0405a23║欽釋氏後納蠱惑者議望祀蓬萊山築高臺以祈羽
B16n0088_p0405a24║化雖諫官抗疏宰臣屢言終不迴上意因德陽節緇
B16n0088_p0405a25║黃會麟德殿獨詔元與道門敵言神仙為可學不可
B16n0088_p0405a26║學耶帝叉手付老氏中理大國若烹小鮮義共黃冠
B16n0088_p0405a27║往復元陳帝王理道教化根本言神仙之術乃山林
B16n0088_p0405b01║間匹夫獨擅高尚之事業而又必資宿因非王者所
B16n0088_p0405b02║宜辭河下傾辯海橫注凡數千言聞者為之股慄大
B16n0088_p0405b03║忤上旨左右莫不色沮左護軍仇士良內樞密楊欽
B16n0088_p0405b04║義惜其才辯恐將有斥逐之命乃密諷貢祝堯詩元
B16n0088_p0405b05║立成五篇末章云生天本自生天業未必求仙便得
B16n0088_p0405b06║仙鶴背傾危龍背滑君王且住一千年帝覽詩微解
B16n0088_p0405b07║帝雖不納忠諫而嘉其識見口給也元即歸巴岷舊
B16n0088_p0405b08║山例施巾櫛而存戒檢愈更甄明方扁舟入湖湘間
B16n0088_p0405b09║時楊給事漢公廉問桂嶺延止開元佛寺屬宣宗龍
B16n0088_p0405b10║飛楊公自內樞綂左禁軍以冊定功高請復興天竺
B16n0088_p0405b11║教奏乞訪元聲迹元復挂壞衣歸上國寶應寺屬壽
B16n0088_p0405b12║昌節講讚賜紫袈裟署為三教首座帝以舊藩邸造
B16n0088_p0405b13║法乾寺詔元居寺之玉虛亭大中三年誕節詔諫議
B16n0088_p0405b14║李貽孫給事楊漢公緇黃鼎列論義大悅帝情因奏
B16n0088_p0405b15║天下廢寺基各勅重建大興梵剎元有力焉命畫工
B16n0088_p0405b16║圖形於禁中其優重如是與相國裴公休友善同激
B16n0088_p0405b17║揚中興教法事八年上章乞歸故山大行利濟受益
B16n0088_p0405b18║者多廣明二年春僖宗違難西蜀後遣郭遵泰齎璽
B16n0088_p0405b19║書肩輿詔赴行在帝接談論頗解上心左軍容田令
B16n0088_p0405b20║孜與諸達官問道勤重帝欲旌其美令諸學士撰元
B16n0088_p0405b21║師號皆未愜旨乃揮御翰云朕以開示悟入法華之
B16n0088_p0405b22║宗旨也悟者覺也明也悟達大道悟佛知見又云悟
B16n0088_p0405b23║者一剎那不悟河沙刧所以悟者真乘了然成佛之
B16n0088_p0405b24║義今賜悟達國師為號雖曰強名用表朕意元陳讓
B16n0088_p0405b25║不遂乃乞歸九隴舊廬於正月二十一日臥內見所
B16n0088_p0405b26║曾遊歷聖境名跡皆見在前二月七日聞空聲曰必
B16n0088_p0405b27║生淨土乃訊之云孰之語耶空又譍曰佛也七月中
B16n0088_p0405c01║聞戶外有格𩰚之聲逡巡一菩薩降於庭前事摩滅
B16n0088_p0405c02║矣漸迫近元身丁寧讚喻勿以此苦為累也言訖而
B16n0088_p0405c03║沒又於一夕有一珠自元左足下流去苦楚萬端諦
B16n0088_p0405c04║視其珠中明明有晁錯二字乃知元是袁盎也曾因
B16n0088_p0405c05║七國反盎奏斬錯以謝吳楚諸王故為嬰撓耳召弟
B16n0088_p0405c06║子慈燈附口上遺表囑令棄屍半飼魚腹半啗鳥獸
B16n0088_p0405c07║吾久與西方淨土有期如斯諈委訖右脅面西而逝
B16n0088_p0405c08║享年七十三僧臘五十四元咸通中曾遊澤州追問
B16n0088_p0405c09║小遠法師同年亦同終日月焉元堅守禁戒少欲過
B16n0088_p0405c10║中不食蔬果服惟布褐臥則芻秆而六時行道夜臥
B16n0088_p0405c11║一更餘則禪坐等視眾生無貴賤少長待之如一素
B16n0088_p0405c12║結情好深者裴相國休初裴鎮荊門元遊五臺山路
B16n0088_p0405c13║出渚宮贈遺初無所取裴知其儉約密遣人沿路以
B16n0088_p0405c14║供之若蘇秦遣舍人陰資奉張儀也嘗經駱谷真符
B16n0088_p0405c15║縣雍氏家枕潭潭中有大魚如龍四足而齒牙纖利
B16n0088_p0405c16║其家日飼以食已四世矣或欲網釣之意則輒雲霧
B16n0088_p0405c17║晦冥焉元扣船撫其頂瞪目而鼓躍即為受歸依未
B16n0088_p0405c18║幾乃寄夢雍氏曰我謝汝累世護念今受歸依已生
B16n0088_p0405c19║天而永訣矣次又化感玉壘山神李冰廟益昌北郭
B16n0088_p0405c20║龍門神偕受戒法罷其血食有李商隱者一代文宗
B16n0088_p0405c21║時無倫輩常從事河東柳公梓潼幕久慕元之道學
B16n0088_p0405c22║後以弟子禮事元時居永崇里元居興善寺義山苦
B16n0088_p0405c23║眼疾慮嬰昏瞽遙望禪宮冥禱乞願元明旦寄天眼
B16n0088_p0405c24║偈三章讀終疾愈迨乎義山臥病語僧錄僧徹曰某
B16n0088_p0405c25║志願削染為元弟子臨終寄書偈訣別云元生常著
B16n0088_p0405c26║如來藏經會釋疏二卷命僧徹撰法鑑以照像若十
B16n0088_p0405c27║翼焉大無量壽經疏二卷僧徹著法燈類章指焉勝
B16n0088_p0406a01║鬘經疏四卷僧徹著法苑以錯綜猶緯書焉又般若
B16n0088_p0406a02║心經金剛經各有疏義此外秦蜀之間作釋氏雜文
B16n0088_p0406a03║外篇箴論碑誌歌詩錄成二十餘卷禮懺文六卷通
B16n0088_p0406a04║計三十萬言後遷塔於茶籠山附聖寺矣中和二年
B16n0088_p0406a05║弟子左街僧錄淨光大師僧徹述傳法孫右街僧錄
B16n0088_p0406a06║覺輝輝弟子偽蜀祐聖國師重孫光業僧錄緜緜瓜
B16n0088_p0406a07║瓞皆名公也鳳翔府寫元真李義山執拂侍立焉
B16n0088_p0406a08║僧徹
B16n0088_p0406a09║按宋高僧傳僧徹不知何許人也敏利天資高邁逸
B16n0088_p0406a10║類稚歲聰穎而慕悟達國師若顏回之肖仲尼也既
B16n0088_p0406a11║而時親函丈頗見幽微隨侍翼從未嘗少厭窺其門
B16n0088_p0406a12║牆其殆庶幾乎悟達凡有新義別章咸囑付徹暢衍
B16n0088_p0406a13║之為如來藏經疏著法鑑四卷大無量壽經疏著法
B16n0088_p0406a14║燈二卷勝鬘師子吼經疏著法苑十卷觀乎悟達為
B16n0088_p0406a15║疏若左丘明之傳也徹述三法鈔猶杜服之集解歟
B16n0088_p0406a16║初居法乾內寺師資角立聲彩風行凡百官寮無不
B16n0088_p0406a17║奉仰率由徹內外兼學辭筆特高唱予和汝同氣相
B16n0088_p0406a18║求尋充左右街應制每屬誕辰升麟德殿法座講談
B16n0088_p0406a19║勅賜紫袈裟懿宗皇帝留心釋氏頗異前朝遇八齋
B16n0088_p0406a20║日必內中飯僧數盈萬計帝因法集躬為讚唄徹則
B16n0088_p0406a21║升臺朗詠寵錫繁博勅造栴檀木講座以賜之又勅
B16n0088_p0406a22║兩街四寺行方等懺法戒壇度僧各三七日別宣僧
B16n0088_p0406a23║尼大德二十人入咸泰殿置壇度內福壽寺尼繕寫
B16n0088_p0406a24║大藏經每藏計五千四百六十一卷雕造真檀像一
B16n0088_p0406a25║千軀皆委徹檢校焉以十一月十四日延慶節麟德
B16n0088_p0406a26║殿召京城僧道赴內講論爾日徹述皇猷辭辯瀏亮
B16n0088_p0406a27║帝深稱許而又恢張佛理旁懾黃冠可謂折衝異論
B16n0088_p0406b01║者當時號為法將帝悅勅賜號曰淨光大師咸通十
B16n0088_p0406b02║一年也續錄兩街僧事初徹經江論海勇於揭厲於
B16n0088_p0406b03║青龍寺講貫既循悟達國師義意寄呈所見蒙迴八
B16n0088_p0406b04║十四字云觀君法苑思沖虛解我真乘刃有餘若使
B16n0088_p0406b05║龍光時可待應憐僧肇論成初五車外典知難敵九
B16n0088_p0406b06║趣多才恐不如蕭寺講軒橫淡蕩帝鄉雲樹正扶疎
B16n0088_p0406b07║幾生曾得闍踰意今日堪將貝葉書一振微言冠千
B16n0088_p0406b08║古何人執卷問吾廬覽茲獎飾悲喜盈襟以廣明中
B16n0088_p0406b09║巢𡨥犯闕僖宗幸蜀其夕徹內宿明日倉黃與杜光
B16n0088_p0406b10║庭先生扈從入於岷峩再見悟達痛序艱難徹極多
B16n0088_p0406b11║著述碑頌歌詩不知所終內翰侍郎樂朋龜為真讚
B16n0088_p0406b12║鳳翔嘉州皆寫其真相弟子秦蜀之間愈多傳法者
B16n0088_p0406b13║志遠（附元堪）
B16n0088_p0406b14║按宋高僧傳志遠俗姓宋氏家於汝南其父早喪孤
B16n0088_p0406b15║侍孀親承顏之禮匪遑晨夕母常念法華經精通五
B16n0088_p0406b16║卷遠識度明敏孤標卓然年二十八辭親從師歸依
B16n0088_p0406b17║荷澤宗風晤解幽旨經營僧事聯綿六秋凡諸取給
B16n0088_p0406b18║未嘗混互自爾辭師尋禮復經八年雖博贍兩宗情
B16n0088_p0406b19║猶繫滯聞天台一枝該通妙理定慧雙融解進於行
B16n0088_p0406b20║十乘境觀起自一家修性三德清凉盛演因命同輩
B16n0088_p0406b21║追遊五峯棲遁林泉履歷前躅曉六凡四聖之理了
B16n0088_p0406b22║開示悟入之門百界千如包羅性相即遮即照破立
B16n0088_p0406b23║同時依正圓融凡聖平等豁開心目物我雙亡僅四
B16n0088_p0406b24║十年闡揚獨步遠業精道邈志苦神和臥不解衣食
B16n0088_p0406b25║非別請時歲不稔樵炊屢乖每掬水漱流將期永日
B16n0088_p0406b26║體有瘡疥手不塗摩戒檢遵修警慎心口常以四種
B16n0088_p0406b27║三昧鍊磨身心至於緘札題尺頗閑辭翰蟲篆之美
B16n0088_p0406c01║每有緇素負才學者異其辯說或傍搜僻隱欲為挫
B16n0088_p0406c02║銳伺之瑕玷求其勝負進雖傲然踞席退乃踧踖赧
B16n0088_p0406c03║容來高我山去隨四悉洎會昌四年春秋七十七僧
B16n0088_p0406c04║臘四十八忽絕食數朝而說法罔憚以二月十七日
B16n0088_p0406c05║誡門人曰吾自生修進不欺心口今獲二種果報臥
B16n0088_p0406c06║安覺安而無痛惱又曰天台宗疏務在宣傳法華疏
B16n0088_p0406c07║十卷本迹二門三周記別開近顯遠元文十卷五義
B16n0088_p0406c08║判釋止觀十卷境觀雙修不定頓漸八教粗妙遮照
B16n0088_p0406c09║平等行解圓明一多相即一藏文句瑩玉摐金將踐
B16n0088_p0406c10║聖階降茲罕及禮懺方等必假精誠志之永懷副吾
B16n0088_p0406c11║之意也於時龍象雲萃櫛比座隅咸讚希奇同稱佛
B16n0088_p0406c12║號慈誨之際奄至遷靈風慘雲愁山昏水咽林巒色
B16n0088_p0406c13║變徒屬悽傷闍維日諸于奔馳罔知所詣雖學者如
B16n0088_p0406c14║林達其法者唯元堪即扶風馬氏之裔也氣度沖邃
B16n0088_p0406c15║道風素高蓋遠傾其解脫之瓶注以醍醐之器可謂
B16n0088_p0406c16║一燈之後復然一燈及武宗澄汰之際稟師先旨哀
B16n0088_p0406c17║慟累夕以其章疏文句祕之屋壁及宣宗再闡釋門
B16n0088_p0406c18║重葺舊居取其教部置之影堂六時經行儼若前製
B16n0088_p0406c19║法華妙經積歲傳唱摩訶止觀久而敷揚嗣繼之心
B16n0088_p0406c20║已極師資之禮也
B16n0088_p0406c21║希圓
B16n0088_p0406c22║按宋高僧傳希圓姓張氏姑蘇人也宗親豪富而獨
B16n0088_p0406c23║捨家從登戒法便遊講肆不滯一方勤修三學良深
B16n0088_p0406c24║歲稔尤至博通時推俊邁因命講訓光啟中屬徐約
B16n0088_p0406c25║軍亂孫儒略地吳苑俶擾圓由通元寺附商船避地
B16n0088_p0406c26║於甬東其估客皆越人也篤重於圓召居會稽寶林
B16n0088_p0406c27║山寺形雖幺麼性且強幹與時寡合多事宴默或問
B16n0088_p0407a01║之則曰吾逍遙乎無形之塲同師子遊戲耳景福中
B16n0088_p0407a02║於山寺演暢經論同聲相應求法者至乃著元中鈔
B16n0088_p0407a03║數卷皆當義妙辭也恆勸人急修上生之業且曰非
B16n0088_p0407a04║知之難行之為難汝曹勉旃圓六時禮懺未嘗少缺
B16n0088_p0407a05║居小房即瑯琊山頂是山也傳云從瑯琊臺飛來此
B16n0088_p0407a06║處先是屠坊故皆鎮於其下山之家有井井有鰻鯠
B16n0088_p0407a07║焉水有盈縮應大江之潮候甚多靈怪一云此處禹
B16n0088_p0407a08║鏁浙江蛟蜃之屬其名曰蛆蛆有雙耳其色蒼黃或
B16n0088_p0407a09║緣竹木必風雨至矣今或出石竅入僧居溝渠中見
B16n0088_p0407a10║人不驚握則跳梁如怒狀惟徧入圓房圓手執宛轉
B16n0088_p0407a11║屑就乃為之受歸戒令勿作風雹之妖暨圓終而多
B16n0088_p0407a12║暴風雨也圓之修習願見彌勒一日講次屹然坐終
B16n0088_p0407a13║於法座時眾聞異香裛孴天樂錚鏦或絕或連七日
B16n0088_p0407a14║後已此真上生之證歟則乾寧二年四月也還山之
B16n0088_p0407a15║日僧眾致祭於寺門無何有人茜袍象笏拜跪愴然
B16n0088_p0407a16║𢠵怳之間杳無蹤跡眾莫能測焉茶毘收舍利七百
B16n0088_p0407a17║餘粒被四明人齎往新羅國矣
B16n0088_p0407a18║元約
B16n0088_p0407a19║按宋高僧傳元約姓張氏正平人也志韻剛潔幼萌
B16n0088_p0407a20║出塵之心既諧夙志入州龍興伽藍日誦千言更無
B16n0088_p0407a21║再受落髮之後滿足律儀檢察己心循其戒範精持
B16n0088_p0407a22║止作未嘗穿穴自茲名節頓高流輩窺仰數稔之間
B16n0088_p0407a23║律論俱贍徧求知識探賾元文戾止長安崇聖寺以
B16n0088_p0407a24║戒德之選而預臨壇講律并俱舍共四十餘徧淵靜
B16n0088_p0407a25║其性研覈靡虧著俱舍論金華鈔二十卷為時所貴
B16n0088_p0407a26║而二講登席可三百餘人皆北面受業焉傳稟門生
B16n0088_p0407a27║一百許輩汾沁之間奔走學者迨乎老矣終本院小
B16n0088_p0407b01║房俗壽七十六法臘五十六學法弟子道俗收焚坑
B16n0088_p0407b02║舍利數百粒構甎浮圖于郡城之西焉
B16n0088_p0407b03║惟忠
B16n0088_p0407b04║按宋高僧傳惟忠姓童氏成都府人也幼從業於大
B16n0088_p0407b05║光山道願禪師神驥伏櫪雖止也發蹄則超忽千里
B16n0088_p0407b06║焉遊嵩嶽見神會禪師折疑沈默處於大方觀覽聖
B16n0088_p0407b07║跡見黃龍山鬱翠而奇異乃營茅舍其窮溪極谷而
B16n0088_p0407b08║多毒龍噴氣濛濛山民犯者多如中瘴焉醫工寡效
B16n0088_p0407b09║忠初不知獨居禪寂澗飲木食其怪物皆卷而懷矣
B16n0088_p0407b10║山民無害或聞空中聲云得師居此民之多幸令我
B16n0088_p0407b11║解脫也鄉人因號是山為伏龍言忠弭伏鱗蟲之長
B16n0088_p0407b12║故此名焉以建中三年入滅報齡七十八其年九月
B16n0088_p0407b13║遷塔云
B16n0088_p0407b14║從諗
B16n0088_p0407b15║按宋高僧傳從諗青州臨淄人也童稚之歲孤介弗
B16n0088_p0407b16║羣越二親之羈絆超然離俗乃投本州龍興伽藍從
B16n0088_p0407b17║師剪落尋往嵩山琉璃壇納戒師勉之聽習於經律
B16n0088_p0407b18║但染指而已聞池陽願禪師道化翕如諗執心定志
B16n0088_p0407b19║鑽仰忘疲南泉密付授之滅迹匿端坦然安樂後於
B16n0088_p0407b20║趙郡開物化迷大行禪道以真定帥王氏阻兵封疆
B16n0088_p0407b21║多梗朝廷患之王氏抗拒過制而偏歸心於諗諗嘗
B16n0088_p0407b22║寄麈拂上王氏曰王若問何處得此拂子答道老僧
B16n0088_p0407b23║平生用不盡者物凡所舉揚天下傳之號趙州法道
B16n0088_p0407b24║語錄大行為世所貴也
B16n0088_p0407b25║智藏
B16n0088_p0407b26║按宋高僧傳智藏姓黃氏豫章上高人也父為洪州
B16n0088_p0407b27║掾藏隨父入報國寺見供奉皓月講涅槃經微體經
B16n0088_p0407c01║意樂入佛門年甫十三割恩愛辭父母於開元寺宗
B16n0088_p0407c02║法師所受學後修禪法證大寂一公宗要矣建中元
B16n0088_p0407c03║年入長安盧元顥素奉其道舉奏入內供養敕令住
B16n0088_p0407c04║華嚴寺輦轂之間元學者孔熾就藏之門若海水之
B16n0088_p0407c05║歸投琴之壑矣太和九年終於住寺三月十二日入
B16n0088_p0407c06║塔焉
B16n0088_p0407c07║圓智
B16n0088_p0407c08║按宋高僧傳圓智俗姓張豫章海昏人也總丱之年
B16n0088_p0407c09║頓求出離禮涅槃和尚躬執缾屨爰登戒地誓叩禪
B16n0088_p0407c10║門見乎藥山示其心訣後居長沙道吾山海眾相從
B16n0088_p0407c11║猶蜂蟻之附王焉以太和九年乙卯九月十一日長
B16n0088_p0407c12║逝享年六十七闍維得不灰之骨數片腦蓋一節特
B16n0088_p0407c13║異而清瑩其色如金其響如銅乃建塔於石霜山敕
B16n0088_p0407c14║諡修一大師寶相之塔得其道者則普會焉智公初
B16n0088_p0407c15║領悟藥山宗旨儼師誨之曰吾無寶玉大弓以為分
B16n0088_p0407c16║器今賞汝犢鼻一腰雖云微末而表親褻歟南嶽僧
B16n0088_p0407c17║元泰著碑頌
B16n0088_p0407c18║法常
B16n0088_p0407c19║按宋高僧傳法常俗姓鄭襄陽人也稚歲從師於荊
B16n0088_p0407c20║之玉泉寺凡百經書一覽必暗誦更無遺忘冠年受
B16n0088_p0407c21║具足品於龍興寺容貌清峻性度剛敏衲衣囊鉢畢
B16n0088_p0407c22║志卯齋貞元十二年自天台之於四明餘姚之南七
B16n0088_p0407c23║十里寓仙尉梅子真之舊隱焉昔梅福初入山也見
B16n0088_p0407c24║多龍穴神蛇每吐氣成樓閣雲雨晦冥邊有石庫內
B16n0088_p0407c25║貯仙藥神仙經籍常寄宿於房乃夢神人語之曰君
B16n0088_p0407c26║非凡夫因話及石庫中聖書懸記既往將來之事受
B16n0088_p0407c27║之者為地下主不然為帝王之師傅矣常謂之曰石
B16n0088_p0408a01║庫之書非吾所好昔僧稠不顧仙經其卷自亡吾以
B16n0088_p0408a02║涅槃為樂厥壽何止與天偕老耶神曰此地靈府俗
B16n0088_p0408a03║氣之人輒難居此立致變怪常曰吾寓跡於梅尉之
B16n0088_p0408a04║鄉非久據焉因號梅山也由是編苫伐木作覆形之
B16n0088_p0408a05║調居僅四十年驗實非常之人也開成年初院成徒
B16n0088_p0408a06║侶輻湊請問決疑可六七百衲徒矣四年常忽示疾
B16n0088_p0408a07║九月十九日山林搖盪鳥獸悲鳴辭眾而逝報齡八
B16n0088_p0408a08║十八戒臘六十九十月十九日焚於南澗收舍利五
B16n0088_p0408a09║色璨然圓轉焉常先隱梅嶺有僧求拄杖見之白鹽
B16n0088_p0408a10║官安禪師曰梅子熟矣汝曹往尋幸能療渴也進士
B16n0088_p0408a11║江積為碑云爾
B16n0088_p0408a12║崇演
B16n0088_p0408a13║按宋高僧傳崇演姓段氏東平人也出家於本州龍
B16n0088_p0408a14║興寺慧超法師之門遊方問道見嵩陽善寂禪師示
B16n0088_p0408a15║其心法後居都梁山當於淮浦四面來商毳客影附
B16n0088_p0408a16║焉相國李公紳鎮撫廣陵而性剛嚴少所接與偏輕
B16n0088_p0408a17║釋子或允相見必問難鋒起祗應不供者多咄叱而
B16n0088_p0408a18║出紳遣衙吏章幼成傳意召演入府詶對詣理談論
B16n0088_p0408a19║鏗然紳惘然翻不測其畛域特加歸信請居慧照寺
B16n0088_p0408a20║化導同聲相應近於千眾開成二年終於淨院春秋
B16n0088_p0408a21║八十四以十月二十三日全身入塔云
B16n0088_p0408a22║齊安
B16n0088_p0408a23║按宋高僧傳齊安俗姓李實唐帝系之英先人播越
B16n0088_p0408a24║故生於海門郡焉深避世榮終祕氏族安在胎母夢
B16n0088_p0408a25║日兆祥既誕而神光下燭數歲有異僧款門召見摩
B16n0088_p0408a26║頂曰鳳穴振儀龍宮藏寶紹終之業其在斯乎及臻
B16n0088_p0408a27║丱角亟請出家父母訶止安曰祿利之養止於親爾
B16n0088_p0408b01║冥報之利不其遠邪珪組之榮止於家爾濟拔之益
B16n0088_p0408b02║不其廣邪二親感其言而順從遂依本郡雲琮禪師
B16n0088_p0408b03║雖勤勞謙默和光同塵而螢月殊暉鷄鶴異態年滿
B16n0088_p0408b04║登具乃詣南嶽智嚴律師外檢律儀內照實相後聞
B16n0088_p0408b05║南康龔公山大寂禪師隨化度人慈緣幽感裹足振
B16n0088_p0408b06║錫一日造焉大寂欣其相依論持不倦及其蛻去安
B16n0088_p0408b07║盡力送終元和末安春秋已逾七十而遊越之蕭山
B16n0088_p0408b08║法樂寺以其古製垣屋靡完補壞扶傾不克宴坐時
B16n0088_p0408b09║海昌有法昕者緇林翹楚於放生池壖廢地肇葺禪
B16n0088_p0408b10║居焉昕謙而不自有延請安主之四海叅學者麏至
B16n0088_p0408b11║焉道化之盛翕然推伏安不言寒暑不下堂廡無流
B16n0088_p0408b12║眄無傾聽如此者蓋有年矣而又挺身魁岸相好莊
B16n0088_p0408b13║嚴眉毫紺垂顱骨圓聳望之者如仰嵩華而揖滄溟
B16n0088_p0408b14║曾無測其高深也以會昌二年壬戌十二月二十二
B16n0088_p0408b15║日泊然宴坐俄爾示滅先時竹柏盡死至是精彩益
B16n0088_p0408b16║振爰有清響叩戶祥光滿室如環佩之鏘鳴若劍戟
B16n0088_p0408b17║之交射瑞相尤繁事形別錄又安懸知宣宗皇帝隱
B16n0088_p0408b18║曜緇行將來法會預誡知事曰當有異人至此禁雜
B16n0088_p0408b19║言止橫事恐累佛法明日行脚僧數人叅禮安默識
B16n0088_p0408b20║帝遂令維那高位安置禮殊他等安每接談話益知
B16n0088_p0408b21║貴氣乃曰貧道謬為海眾圍繞患齋不供就上座邊
B16n0088_p0408b22║求一供疏帝為操翰攄辭安覽驚悚知供養僧齎去
B16n0088_p0408b23║所獲豐厚殆與常度不同乃語帝曰時至矣無滯泥
B16n0088_p0408b24║蟠囑以佛法後事而去帝本憲宗第四子穆宗異母
B16n0088_p0408b25║弟也武宗恆憚忌之沈之於宮廁宦者仇公武潛施
B16n0088_p0408b26║拯護俾髠髮為僧縱之而逸周遊天下險阻備嘗因
B16n0088_p0408b27║緣出授江陵少尹實惡其在朝耳武宗崩左神策軍
B16n0088_p0408c01║中尉楊公諷宰臣百官迎而立之聞安已終愴悼久
B16n0088_p0408c02║之勅諡大師曰悟空乃以御詩追悼後右貂盧簡求
B16n0088_p0408c03║為建塔焉
B16n0088_p0408c04║恆政
B16n0088_p0408c05║按宋高僧傳恆政姓周氏平原人也未入法前隨入
B16n0088_p0408c06║鄉校殊不嗜書籍或見佛經躭味不捨後棄俗從師
B16n0088_p0408c07║就本州延和寺詮澄法師下受誦經法既登戒已問
B16n0088_p0408c08║道於嵩少決了無壅遁跡三峰放蕩自在無幾入太
B16n0088_p0408c09║一山中甫行風教學人螘慕太和中文宗皇帝酷嗜
B16n0088_p0408c10║蜃蛤沿海官吏先時遞進人亦勞止一日御饌中盈
B16n0088_p0408c11║柈而進有擘不張呀者帝觀其異即焚香祝之俄為
B16n0088_p0408c12║菩薩形梵相克全儀容可愛遂致於金粟檀香合以
B16n0088_p0408c13║玉綿錦覆之賜興善寺令致禮之始宣問羣臣斯何
B16n0088_p0408c14║瑞也相國李公德裕奏曰臣不足知惟知聖德昭應
B16n0088_p0408c15║其諸佛理聞終南山有恆政禪師大明佛法博聞強
B16n0088_p0408c16║識詔入宣問政曰貧道聞物無虛應此乃啟沃陛下
B16n0088_p0408c17║之信心耳故契經中應以此身得度者即現此身而
B16n0088_p0408c18║為說法也帝曰菩薩身已見未聞說法政曰陛下覩
B16n0088_p0408c19║此為常非常耶信非信耶帝曰希奇事朕深信焉政
B16n0088_p0408c20║曰陛下已聞說法了皇情悅豫得未曾有敕天下寺
B16n0088_p0408c21║院各立觀音像以答殊休其菩薩至會昌毀佛舍乃
B16n0088_p0408c22║亡所在因畱政內道塲中累辭入山宣住聖壽寺至
B16n0088_p0408c23║武宗即位忽入終南或問其故曰吾避仇烏可已乎
B16n0088_p0408c24║哉後終山舍年八十七闍維收舍利四十九粒以會
B16n0088_p0408c25║昌三年九月四日入塔後有廢教之勅政之先見若
B16n0088_p0408c26║合符節焉
B16n0088_p0408c27║靈祐
B16n0088_p0409a01║按宋高僧傳靈祐俗姓趙祖父俱福州長溪人也祐
B16n0088_p0409a02║丱年戲於庭前仰見瑞氣祥雲徘徊盤鬱又如天樂
B16n0088_p0409a03║清奏真身降靈衢巷諦觀耆艾莫測俄有華巔之叟
B16n0088_p0409a04║狀類罽賓之人謂家老曰此羣靈眾聖標異此童佛
B16n0088_p0409a05║之真子也必當重光佛法久之彈指數四而去祐以
B16n0088_p0409a06║椎髻短褐依本郡法恆律師執勞每倍於役冠年剃
B16n0088_p0409a07║髮三年具戒時有錢塘上士義賓授其律科及入天
B16n0088_p0409a08║台遇寒山子於途中乃謂祐曰千山萬水遇潭即止
B16n0088_p0409a09║獲無價寶賑恤諸子祐順途而念危坐以思旋造國
B16n0088_p0409a10║清寺遇異人拾得申繫前意信若合符遂詣泐潭謁
B16n0088_p0409a11║大智師頓了祖意元和末隨緣長沙因過大溈山遂
B16n0088_p0409a12║欲棲止山與郡郭十舍而遙敻無人煙此為獸窟乃
B16n0088_p0409a13║雜猿猱之間橡栗充食浹旬有山民見之羣信共營
B16n0088_p0409a14║梵宇時襄陽連率李景讓綂攝湘潭願預良緣乃奏
B16n0088_p0409a15║請山門號同慶寺後相國裴公相親道合祐為遭會
B16n0088_p0409a16║昌之澄汰又遇相國崔公慎由崇重加禮以大中癸
B16n0088_p0409a17║酉歲正月九日盥漱畢敷座瞑目而歸滅焉享年八
B16n0088_p0409a18║十三僧臘五十九遷葬於山之右梔子園也四鎮北
B16n0088_p0409a19║庭行軍涇原等州節度使右散騎常侍盧簡求為碑
B16n0088_p0409a20║李商隱題額焉
B16n0088_p0409a21║元策
B16n0088_p0409a22║按宋高僧傳元策俗姓魯會稽人也幼隨父商估赴
B16n0088_p0409a23║天台山光明會乃隋朝智顗禪師立教年別九月遠
B16n0088_p0409a24║近州邑黑白二眾鳩聚策覩殊異遂於禪林寺智廣
B16n0088_p0409a25║師下出家遊方見江西大寂頓開翳障及徧叅問覩
B16n0088_p0409a26║黃陂九井山奇秀乃結茅為舍學侶若蟬之走明也
B16n0088_p0409a27║或慰策曰師之耐寂寞如此乎策曰致道者忘心矣
B16n0088_p0409b01║吾樂甚哉以大中八年現寂而滅續勅諡大師曰圓
B16n0088_p0409b02║寂塔名智覺焉
B16n0088_p0409b03║寰中
B16n0088_p0409b04║按宋高僧傳寰中姓盧氏河東蒲坂人也稟靈特異
B16n0088_p0409b05║挺質殊倫身支𦟛亭頂骨圓峻其聲若鐘響其色猶
B16n0088_p0409b06║脂凝學通終古辭實豐贍年二十五隨計中甲科然
B16n0088_p0409b07║未塞其懷復思再捷無何遭母之憂遂廬於墓所及
B16n0088_p0409b08║服闋徑往北京童子寺出家二稔未周諸經皆覽明
B16n0088_p0409b09║年往嵩嶽登戒肄習律部於茲博通忽慕上乘決往
B16n0088_p0409b10║百丈山深得元旨後隱南嶽常樂寺結茅於山椒諫
B16n0088_p0409b11║議大夫崔公深重其操因別立方丈虞淵景晞一飯
B16n0088_p0409b12║末日然其乏水羸瓶遠求俄爾深宵有虎嘷嘯廬側
B16n0088_p0409b13║詰旦視之果濫泉坼地而湧足其汲用後之杭浙江
B16n0088_p0409b14║之北有山號大慈居未久檀信爰臻旋成巨院四方
B16n0088_p0409b15║僧侶叅禮如雲屬武宗廢教中衣短褐或請居戴氏
B16n0088_p0409b16║別墅焉大中壬申歲太守劉公首命剃染重盛禪林
B16n0088_p0409b17║壬午歲二月十五日囑累聲畢而終時漸溽暑驗其
B16n0088_p0409b18║身一無變異而頂門燠潤冬窆於塔所享年八十三
B16n0088_p0409b19║法臘五十四有說常樂寺山虎跑泉當中公滅日忽
B16n0088_p0409b20║焉乾涸異哉止資中之受用耳至乾符丁酉歲敕諡
B16n0088_p0409b21║大師號性空塔名定慧也縉雲太守段成式為真讚
B16n0088_p0409b22║焉
B16n0088_p0409b23║寰普
B16n0088_p0409b24║按宋高僧傳寰普者不知何許人也稟形淳粹克性
B16n0088_p0409b25║謙沖居於醜夷下風請業汪汪然其識度輒難擬議
B16n0088_p0409b26║具戒之後經論溫尋然後杖錫南遊澧陽遇夾山而
B16n0088_p0409b27║得心契有叅學舉問垂手攜歸不使一機失其開誘
B16n0088_p0409c01║其所不薦勸令披覽經法亦近秀寂之遺風耳
B16n0088_p0409c02║日照
B16n0088_p0409c03║按宋高僧傳日照姓劉氏岐下人也家世豪盛幼承
B16n0088_p0409c04║庭訓博覽經籍復於莊老而宿慧發揮思從釋子即
B16n0088_p0409c05║往長安大興善寺曇光法師下稟學納戒傳受經法
B16n0088_p0409c06║靡所不精因遊嵩嶽問圓通之訣欣然趨入後遊南
B16n0088_p0409c07║嶽登昂頭峰直拔蒼翠便有終焉之志庵居二十載
B16n0088_p0409c08║屬會昌武宗毀教照深入巗窟飯栗飲流而延喘息
B16n0088_p0409c09║大中宣宗重興佛法率徒六十許人還就昂頭山舊
B16n0088_p0409c10║基結苫蓋構舍宇復居一十五年學人波委咸通中
B16n0088_p0409c11║示滅春秋一百八歲至三年二月三日入塔立碑存
B16n0088_p0409c12║焉天下謂其禪學為昂頭照是歟
B16n0088_p0409c13║宣鑒
B16n0088_p0409c14║按宋高僧傳宣鑒姓周氏劍南人也生惡葷羶少多
B16n0088_p0409c15║英敏宿齎異操懇願出塵大龍不屈於小庭俊鶚必
B16n0088_p0409c16║騰其層漢既除美飾當預僧流從受近圓即窮律藏
B16n0088_p0409c17║其諸性相貫習偕通聞重湖間禪道大興乃抗志雲
B16n0088_p0409c18║遊造龍潭信禪師則石頭宗師之二葉也始唯獨居
B16n0088_p0409c19║一室鑒強供侍之一夕龍潭持一枝火授鑒鑒接而
B16n0088_p0409c20║行數步且曰久聞龍潭到來龍之與潭俱不見歟信
B16n0088_p0409c21║曰子親到矣機與教符日親丈室三十餘年後止澧
B16n0088_p0409c22║陽居無何屬武宗搜揚洎大中還復法儀咸通初武
B16n0088_p0409c23║陵太守薛延望堅請始居德山其道芬馨四海禪徒
B16n0088_p0409c24║輻湊伏臘堂中常有半千人矣其於訓授天險海深
B16n0088_p0409c25║難窺邊際雪峰叅見鑒深肯重以咸通六年乙酉歲
B16n0088_p0409c26║十二月三日忽告諸徒曰捫空追響勞汝神邪夢見
B16n0088_p0409c27║覺非復有何事言訖安坐而化春秋八十四僧臘六
B16n0088_p0410a01║十五身據牀坐卓然七日如生在焉天下言激箭之
B16n0088_p0410a02║禪道者有德山門風焉今襄鄧漢東法孫極盛者是
B16n0088_p0410a03║也
B16n0088_p0410a04║藏奐
B16n0088_p0410a05║按宋高僧傳藏奐族姓朱氏松江華亭人也母方娠
B16n0088_p0410a06║及誕常聞異香為兒時常墮井有神人接持而出丱
B16n0088_p0410a07║歲出家禮道曠禪師及弱冠詣嵩嶽受具母每思念
B16n0088_p0410a08║涕泣因一目不視迨其歸省即日而明母喪哀毀廬
B16n0088_p0410a09║墓間頗有徵祥孝感如是由此顯名尋遊方訪道復
B16n0088_p0410a10║詣五洩山遇靈默大師一言辯析旨趣符合顯晦之
B16n0088_p0410a11║道日月之所然也會昌年中衰而復盛唯奐居之熒
B16n0088_p0410a12║不能惑焚不能熱溺不能濡者也洎周洛再構長壽
B16n0088_p0410a13║寺敕度居焉時內典焚毀梵夾煨燼手緝散落實為
B16n0088_p0410a14║大藏尋南海楊公收典姑蘇請奐歸於故林以建精
B16n0088_p0410a15║舍大中十二年鄞水檀越任景求捨宅為院迎奐居
B16n0088_p0410a16║之剡寇求甫率徒二千執兵晝入奐瞑目宴坐色且
B16n0088_p0410a17║無撓盜眾皆悸懾叩頭謝過寇平州奏請改額為棲
B16n0088_p0410a18║心寺以旌奐之德焉凡一動止禪者必集環堂擁榻
B16n0088_p0410a19║堵立雲會奐學識泉涌指鑒岐分詰難排疑之眾攻
B16n0088_p0410a20║堅索隱之士皆立褰苦霧坐泮堅冰一言入神永破
B16n0088_p0410a21║沈惑以咸通七年秋八月三日現疾告終享年七十
B16n0088_p0410a22║七僧臘五十七預命香水剃髮謂弟子曰吾七日在
B16n0088_p0410a23║矣及期而滅門人號慕乃權窆天童巖已周三載一
B16n0088_p0410a24║日異香凝空遠近郁烈弟子相謂曰昔師囑累令三
B16n0088_p0410a25║載後當焚我身今異香若此乃發塔視之儼若平生
B16n0088_p0410a26║以其年八月三日依西域法焚之獲舍利數千粒其
B16n0088_p0410a27║色紅翠十三年弟子戒休齎舍利述行狀詣闕請諡
B16n0088_p0410b01║奉敕褒誄易名曰心鑑塔曰壽相奐在洛下長壽寺
B16n0088_p0410b02║謂眾曰昔四明天童山僧曇粹是吾前生也有墳塔
B16n0088_p0410b03║存焉相去遼遠人有疑者及追驗事實皆如其言初
B16n0088_p0410b04║任生將迎奐人或難之對曰治宅之始有異僧令大
B16n0088_p0410b05║其門二十年之後當有聖者居之比奐至止果二十
B16n0088_p0410b06║年矣又奐將離姑蘇為徒眾留擁乃以椶拂與之曰
B16n0088_p0410b07║吾在此矣汝何疑焉暨乎潛行眾方喻其深旨又令
B16n0088_p0410b08║寺之西北隅可為五百墩以鎮之或曰力何可致奐
B16n0088_p0410b09║曰不然作一墩植五株柏可也凡微言奧旨皆此類
B16n0088_p0410b10║也刺史崔琪撰塔碑金華縣尉邵朗題額焉
B16n0088_p0410b11║義元
B16n0088_p0410b12║按宋高僧傳義元俗姓邢曹州南華人也叅學諸方
B16n0088_p0410b13║不憚艱苦因見黃檗山運禪師鳴啄同時了然通徹
B16n0088_p0410b14║乃北歸鄉土俯徇趙人之請住于城南臨濟焉罷唱
B16n0088_p0410b15║經論之徒皆親堂室示人心要頗與德山相類以咸
B16n0088_p0410b16║通七年丙戌歲四月十日示滅敕諡慧照大師塔號
B16n0088_p0410b17║澄虛言教頗行於世今恆陽號臨濟禪宗焉
B16n0088_p0410b18║從諫（附鑒宗）
B16n0088_p0410b19║按宋高僧傳從諫姓張氏本南陽人也徙居廣陵生
B16n0088_p0410b20║於淮甸焉為性倜儻器宇崇峙於閭里間為時畏服
B16n0088_p0410b21║遇相工曰子身長八尺眉目秀朗他日必荷榮寄諫
B16n0088_p0410b22║曰心不願仕於榮寄何有相工曰所寄荷不可測也
B16n0088_p0410b23║越壯室之年忽深信佛理遂捨妻孥求僧披剃焉甫
B16n0088_p0410b24║登戒地頗護心珠因悟禪那頓了元理方數十載同
B16n0088_p0410b25║好之者自遠而來請問諫一一指訂俾其開覺尋遊
B16n0088_p0410b26║洛下廣愛寺挂錫時禪客鱗集如孝子之事父母焉
B16n0088_p0410b27║洛中有請諫設食必排位對賓頭盧尊者其為人之
B16n0088_p0410c01║欽奉皆此類矣屬會昌五年詔廢佛塔廟令沙門復
B16n0088_p0410c02║桑梓亦例澄汰乃烏帽麻衣潛於皇甫氏之溫泉別
B16n0088_p0410c03║業後岡上喬木駢鬱巨石砥平諫於夏中常就此入
B16n0088_p0410c04║定或補毳事忽遇頹雲駛雨霆電擊石烈風兼至凡
B16n0088_p0410c05║在此者驚奔恐懾諫唯欣然跏趺而坐若無所聞者
B16n0088_p0410c06║或問諫曰惡畜生何爾大中初宣皇詔興釋氏諫還
B16n0088_p0410c07║歸洛邑舊居其子一日自廣陵來覲適與諫遇於院
B16n0088_p0410c08║門威貌嚴莊不復可識乃問曰從諫大德所居諫指
B16n0088_p0410c09║之東南可尋其子既去遂闔門不出其割愛裂網又
B16n0088_p0410c10║若此也咸通七年丙戌歲夏五月忽出詣檀越家辭
B16n0088_p0410c11║別曰善建福業貧道秋初當遠行故相聞耳至秋七
B16n0088_p0410c12║月朔旦盥手焚香念慈氏如來已右脇而臥呼門人
B16n0088_p0410c13║元章誡之曰人身難得而易失急急於物無心無為
B16n0088_p0410c14║流轉無生滅法一切現存今乃生也有涯暫與爾別
B16n0088_p0410c15║是日無疾而化行年八十餘矣元章等奉遺旨送屍
B16n0088_p0410c16║於建春門外尸陀林中施諸鳥獸三日復視之肌貌
B16n0088_p0410c17║如生一無近者遂以餅餌覆之經宿有狐狼跡唯啖
B16n0088_p0410c18║所覆身且儼如乃議用外國法焚之收合餘燼起白
B16n0088_p0410c19║塔於道傍人尤歸信香火不絕焉次有杭州徑山院
B16n0088_p0410c20║釋鑒宗湖州長興人也姓錢氏即禮部侍郎徽之孫
B16n0088_p0410c21║父晟有疾宗割股肉饋啖之紿云他畜之肉未幾病
B16n0088_p0410c22║間孝譽聞於親里乃求出家時州開元寺有上都臨
B16n0088_p0410c23║壇十望大德內供奉高閑閑善草隸嘗對懿宗御前
B16n0088_p0410c24║書甚高華望宗誓禮為師後出學涉通淨名思益經
B16n0088_p0410c25║遂常講習閑公亦示其筆法漸得鳳毛焉倏往謁鹽
B16n0088_p0410c26║官悟空大師隨眾叅請頓徹心源却復故鄉勸人營
B16n0088_p0410c27║福咸通三年辛巳巡歷名山遂止天目東峯徑山焉
B16n0088_p0411a01║道俗歸心恢揚法教出弟子尤者天童山咸啟敕賜
B16n0088_p0411a02║紫衣背山行真大慈山行滿皆分枝化物至七年丙戌閏三月五
B16n0088_p0411a03║日示滅遷塔於大寂巗下梁乾化五年吳越國王尚
B16n0088_p0411a04║父錢氏表請追諡大師曰無上祖門傳號為徑山第
B16n0088_p0411a05║二祖時吳興沈修者自號白牙先生述德為讚記焉
B16n0088_p0411a06║良价
B16n0088_p0411a07║按宋高僧傳良价俗姓俞氏會稽諸暨人也少從師
B16n0088_p0411a08║於五洩山寺年至二十一方往嵩山具戒焉登即遊
B16n0088_p0411a09║方見南泉禪師深領元契續造雲巖疑滯頓寢大中
B16n0088_p0411a10║末於新豐山大行禪法後盛化豫章高安洞山今筠
B16n0088_p0411a11║州也价以咸通十年己丑三月朔旦命剃髮披衣令
B16n0088_p0411a12║鳴鐘奄然而往時弟子輩悲號价忽開目而起曰夫
B16n0088_p0411a13║出家之人心不依物是真修行勞生息死於悲何有
B16n0088_p0411a14║淪喪於情太麤著乎召主事僧令營齋齋畢吾其逝
B16n0088_p0411a15║矣然眾心戀慕從延其日至於七辰食具方備价亦
B16n0088_p0411a16║隨齋謂眾曰此齋名愚癡也蓋責其無般若歟及僧
B16n0088_p0411a17║唱隨意曰僧家勿事太率臨行之際喧動如斯至八
B16n0088_p0411a18║日浴訖端坐而絕春秋六十三法臘四十二敕諡禪
B16n0088_p0411a19║師曰悟本塔號慧覺矣