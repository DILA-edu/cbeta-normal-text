B17n0089_p0018a01║
B17n0089_p0018a02║太平廣記卷第八十九異僧三
B17n0089_p0018a03║釋道安鳩摩羅什法朗李恒沙門
B17n0089_p0018a04║
B17n0089_p0018a05║釋道安
B17n0089_p0018a06║釋道安姓魏氏。常山扶柳人也。家世為儒。早失覆蔭。為外兄孔氏所養。年七歲。讀書再覽能誦。鄉
B17n0089_p0018a07║隣嗟異。至年十二出家。神性聰敏。而形貌甚陋。不為師之所重。數歲之後。方啟師求經。與辯意經
B17n0089_p0018a08║一卷。可五千言。安齎經入田。因休息就覽。暮歸。以經還師。更求餘者。師曰。昨經未讀。今復求
B17n0089_p0018a09║耶。答曰。即以闇誦。師雖異之。而未言也。復與成具光明經一卷。不減一萬言。齎之如初。暮復
B17n0089_p0018a10║還師。師執覆之。不差一字。師大驚嗟。敬而異之。後為受具戒。（原作戒具。據明鈔本改。）恣其遊學。至
B17n0089_p0018a11║鄴。遇佛圖澄。因事澄為師。及石氏將亂。與弟子惠遠等四百餘人渡河南遊。夜行值雷雨。乘電光而
B17n0089_p0018a12║進。前行得人家。見門裏有一馬樁。樁之間懸一馬兜。可容一斛。安使呼林百升。百升謂是神人。厚相
B17n0089_p0018a13║賞接。既而弟子問何以知其姓字。安曰。兩木為林。兜容百升也。既達襄陽。復宣佛法。時襄陽習鑿
B17n0089_p0018a14║齒鋒辯天逸。籠罩當時。其先藉安高名。及聞安至止。即往修造。既坐。稱言四海習鑿齒。安曰。彌天
B17n0089_p0018a15║釋道安。時人以為名答。時苻堅素聞安名。每云襄陽有釋道安。是神器。方欲致之。以輔朕躬。後遣
B17n0089_p0018a16║苻平南攻襄陽。安與朱序。俱獲於堅。堅謂僕射權翼曰。朕以十萬之師取襄陽。唯得一人半。翼曰。
B17n0089_p0019a01║誰耶。堅曰。安公一人。習鑿齒半人也。既至。住長安五重寺。初堅承石氏之亂。至是戶民殷富。四
B17n0089_p0019a02║方略定。唯建業一隅。未能克伏。每與侍臣談語。未嘗不欲平一江左。堅弟平陽公融及朝臣石越、原
B17n0089_p0019a03║紹等。並切諫。終不能廻。眾以安為堅所信敬。乃共請曰。主上將有事東南。公何能不為蒼生致一言
B17n0089_p0019a04║耶。會堅出東苑。命安外輦同載。僕射權翼諫曰。臣聞天子法駕。侍中陪乘。道安毀形。寧可參廁。
B17n0089_p0019a05║堅勃然作色曰。安公道德可尊。朕以天下不易。輿輦之榮。未稱其德。即𢽟僕射扶安登輦。俄而顧謂
B17n0089_p0019a06║安曰。朕將與公南遊吳越。整六師而巡狩。陟會稽以觀滄海。不亦樂乎。安對曰。陛下應天御世。有
B17n0089_p0019a07║八州之富。居中土而制四海。宜棲神無為。與堯舜比隆。今欲以百萬之師。求厥田下之土。且東南一
B17n0089_p0019a08║隅。地卑氣厲。禹遊而止。舜狩而殂。秦王適而不歸。以貧道觀之。非愚心所同也。平陽公懿戚。石
B17n0089_p0019a09║越重臣。謂並不可。猶尚見距。貧道輕淺。言必不允。既荷厚遇。故盡丹誠耳。堅曰。非為地不廣。
B17n0089_p0019a10║民不足治也。將簡天心。明大運所在耳。順時巡狩。亦著前典。若如師言。則先帝王無省方之文乎。
B17n0089_p0019a11║安曰。若鑾駕必動。可先幸洛陽。抗威蓄銳。傳檄江南。如其不伏。伐之未晚。堅不從。遣平陽公融
B17n0089_p0019a12║等精銳二十五萬為前鋒。堅躬率步騎六十萬。至須城。晉遣征虜將軍謝石、徐州刺史謝玄距之。堅前軍
B17n0089_p0019a13║大潰於八公山。晉軍遂北三十餘里。堅單騎而遁。如所諫焉。安註諸經。恐不合理。乃誓曰。若所說
B17n0089_p0019a14║不甚遠（遠原作道。據明鈔本改。）理。願見瑞相。乃夢見道人。頭白眉長。語安云。君所註經。殊合道理。
B17n0089_p0019a15║我不得入泥洹。住在西域。當相助通。可時時設食。後十（十原作日。據高僧傳改。）誦律至。遠公乃知和尚
B17n0089_p0019a16║所夢賓頭盧也。後至秦建元二十一年正月二十七日。忽有異僧。形甚庸陋。來寺寄宿。寺房既窄。處之
B17n0089_p0020a01║講堂。時維那直殿。夜見此僧。從窗而出入。遽以白安。安驚起禮訊。問其來意。答云。特相為來。
B17n0089_p0020a02║安曰。自惟罪深。詎可度脫。答云。甚可以度耳。安請問來生所生之處。彼乃以手虛撥天之西北。即
B17n0089_p0020a03║見雲開。備覩兜率妙勝之報。安至其年二月八日忽告眾曰。吾當去矣。是日齋畢。無疾而卒。葬城內
B17n0089_p0020a04║五級寺中。是歲晉太元元年也。（出高僧傳）
B17n0089_p0020a05║
B17n0089_p0020a06║鳩摩羅什
B17n0089_p0020a07║鳩摩羅什。此云童壽。天竺人也。善經律論。化行於西域。及東遊龜茲。龜茲王為造金獅子座一處之。
B17n0089_p0020a08║時苻堅僭號關中。有外國前部王及龜茲王弟並來朝堅。堅引見。二王說堅云。西域多產珍奇。請兵往
B17n0089_p0020a09║定。以求內附。至堅建元十三年正月。太史奏云。有星見外國分野。當有大德智人入輔中國。堅曰。
B17n0089_p0020a10║朕聞西戎有鳩摩羅什。襄陽有沙門道安。將非此耶。即遣使求之。至十七年二月。鄯善上前部王等又
B17n0089_p0020a11║說堅請兵西伐。十八年九月。堅遣驍將呂光、淩江將軍姜飛將前部王及車師王等率兵七萬西伐龜茲。
B17n0089_p0020a12║臨發。堅餞光於建章。謂光曰。夫帝王應天而治。以子愛蒼生為本。豈貪其地而伐之。正以懷遠之
B17n0089_p0020a13║人故也。朕聞西域有鳩摩羅什。深解法相。善閑陰陽。為後學之宗。朕甚思之。賢哲者。國之大寶。
B17n0089_p0020a14║若克龜茲。即馳驛送什。光軍未至。什謂龜茲王白純曰。國運衰矣。尚有勍敵從東方來。宜恭承之。
B17n0089_p0020a15║勿抗其鋒。純不從而戰。光遂破龜茲。殺純。立純弟震為主。光既獲什。未測其智量。見年齒尚少。
B17n0089_p0020a16║及以凡人戲之。強妻以龜茲王女。什拒而不受。辭甚苦至。光曰。道士之操。不踰先父。何所因辭。
B17n0089_p0021a01║乃飲以醇酒。同閉密室。什被逼既至。遂虧其節。或令騎牛及乘惡馬。欲使墮落。什常懷忍辱。曾無
B17n0089_p0021a02║異色。光慙愧而已。光還中路。置軍於山下。將士已休。什曰。不可在此。必見狼狽。宜徙軍隴上。
B17n0089_p0021a03║光不納。至夜。果有大雨。洪潦暴起。水深數丈。死者數千。光始密而異之。什謂光曰。此凶亡之
B17n0089_p0021a04║地。不宜淹畱。推遷揆數。應速言歸。中路必有福土可居。光從之。至涼州。聞苻堅已為姚萇所害。
B17n0089_p0021a05║光三軍縞素。大臨城南。於是竊號關外。年稱太安。太安二年正月。姑臧大風。什曰。不祥之風。當
B17n0089_p0021a06║有姦叛。然不勞自定也。俄而梁謙、彭晃相係而反。尋亦殄滅。至光龍飛二年。張掖臨松盧水胡沮渠
B17n0089_p0021a07║男成及從弟蒙遜反。推建康太守段業為主。遣庶子秦州刺史太原公纂。率眾五萬討之。時論謂業等烏
B17n0089_p0021a08║合。纂有威聲。勢必全克。光以訪什。什曰。觀察此行。未見其利。既而纂敗績於合黎。俄有郭黁作
B17n0089_p0021a09║亂。纂委大軍輕還。為黁所敗。僅以身免。光中書監張資。文翰溫雅。光甚器之。資病。光博營救
B17n0089_p0021a10║療。有外國道人羅叉。云能差資疾。光喜。給賜甚重。什知叉誑詐。告資曰。叉不能為。徒煩費耳。
B17n0089_p0021a11║冥運雖隱。可以事試也。乃以五色絲作繩。結之。燒為灰末投水中。灰若出水還成繩者。病不可愈。
B17n0089_p0021a12║須臾。灰聚浮出。復繩本形。既叉治無效。少日資亡。頃之。光又卒。子紹襲位。數日。光庶子纂殺
B17n0089_p0021a13║紹自立。稱元咸寧。咸寧二年。猪生子。一身三頭。龍出東箱井中。到殿前蟠臥。比旦失之。纂以為
B17n0089_p0021a14║美瑞。號大殿為龍翔殿。俄而有黑龍升於當陽九宮門。纂改為龍興門。什奏白。此日潛龍出遊。豕妖
B17n0089_p0021a15║來異。龍者陰類。出入有時。而今屢見。則為災眚。必有下人謀上之變。宜克己修德。以答天戒。纂
B17n0089_p0021a16║不納。與什博戲。殺棊曰。斫胡奴頭。什曰。不能斫胡奴頭。胡奴將砟人頭。此言有旨。而纂終不悟
B17n0089_p0022a01║也。光弟保。有子名超。超小字胡奴。後果殺纂斬首。立其兄隆為主。時人方驗什之言也。什住凉積
B17n0089_p0022a02║年。呂光父子既不弘道教。故蘊其深解。無所宣化。苻堅已亡。竟不相見。及姚萇僭有關中。亦挹其
B17n0089_p0022a03║高名。虛心要請。呂以什智計多解。恐為姚謀。不許東入。及萇卒。子興襲位。復遣敦請。興弘始
B17n0089_p0022a04║三年三月。有樹連理。生于廟庭逍遙園。葱變為茝。以為美瑞。謂智人應入。至五月。興遣隴西公碩
B17n0089_p0022a05║德西伐呂隆。隆軍大破。至九月。隆上表歸降。方得迎什入關。以其年十二月二十日至于長安。興待
B17n0089_p0022a06║以國師之禮。甚見優寵。自大法東被。始於漢明。涉歷魏晉。經論漸多。而支竺所出。多滯文格義。
B17n0089_p0022a07║興少崇三寶。銳志講集。什既至止。仍請入西明閤及逍遙園譯出眾經。什既率多諳誦。無不究盡。
B17n0089_p0022a08║轉能漢言。音譯流便。既覽舊經。義多紕僻。皆由先度失旨。不與梵本相應。於是興使沙門僧䂮、僧
B17n0089_p0022a09║遷、法欽、道流、道恒、道標、僧叡、僧肇等八百餘人。諮受什旨。更令出大品。什持梵本。興執舊
B17n0089_p0022a10║經。以相讐校。其新文異舊者。義皆圓通。眾心愜伏。莫不欣贊。什為人神情鑒徹。傲岸出群。應機
B17n0089_p0022a11║領會。鮮有其匹。且篤性仁厚。汎愛為心。虛己善誘。終日無倦。姚興常謂什曰。大師聰明超悟。
B17n0089_p0022a12║天下莫二。若一旦後世。何可使法種無嗣。遂以妓女十人。逼令受之。自爾已來。不住僧坊。別立廨
B17n0089_p0022a13║舍。供給豐盈。每至講說。常先自說譬。譬如臭泥中生蓮華。但採蓮華。勿取臭泥也。什初在龜茲。
B17n0089_p0022a14║從卑摩羅叉律師受律。卑摩後入關中。什聞至欣然。師敬盡禮。卑摩未知被逼之事。因問什曰。汝於
B17n0089_p0022a15║漢地。大有重緣。受法弟子。可有幾人。什答云。漢境經律未備。新經及諸論等。多是什所傳出。三
B17n0089_p0022a16║千徒眾。皆從什受法。但什累業障深。故不受師敬耳。又杯渡比丘在彭城。聞什在長安。乃歎曰。吾
B17n0089_p0023a01║與此子戲。別三百餘年。杳然未期。遲有遇於來生耳。什未終少日。覺四大不愈。乃口出三番神呪。
B17n0089_p0023a02║令外國弟子誦之以自救。未及致力。轉覺危殆。於是力疾。與眾僧告別曰。因法相遇。殊未盡心。
B17n0089_p0023a03║方復後世。惻愴何言。自以闇昧。謬充傳譚。凡所出經論三百餘卷。唯十誦一部。未及刪繁。存其本
B17n0089_p0023a04║旨。必無差失。願凡所宣譚。傳流後世。咸共弘通。今於眾前。發誠實誓。若所傳無謬者。當使焚身
B17n0089_p0023a05║之後。舌不焦爛。以偽秦弘始十一年八月二十日卒於長安。是歲晉義熙五年也。即於逍遙園依外國法
B17n0089_p0023a06║以火焚屍。薪滅形碎。唯舌不灰耳。（出高僧傳）
B17n0089_p0023a07║
B17n0089_p0023a08║法朗
B17n0089_p0023a09║晉沙門康法朗學于中山。永嘉中。與一比丘西入天竺。行過流沙千有餘里。見道邊敗壞佛圖。無復堂
B17n0089_p0023a10║殿。蓬蒿沒人。法朗等下拜瞻禮。見有二僧。各居其旁。一人讀經。一人患痢。穢污盈房。其讀經
B17n0089_p0023a11║者。了不營視。朗等惻然興念。畱為煮粥。掃除浣濯。至六日。病者稍困。注痢如泉。朗等共料理
B17n0089_p0023a12║之。其夜。朗等並謂病者必不起。至明晨往視之。容色光悅。病狀頓除。然屋中穢物。皆是華馨。朗
B17n0089_p0023a13║等乃悟是得道之士以試人也。病者曰。隔房比丘。是我和尚。久得道惠。可往禮覲。法朗等先嫌讀經
B17n0089_p0023a14║沙門無慈愛心。聞已。乃作禮悔過。讀經者曰。諸（諸原作請。據陳校本改。）君誠契並至。同當入道。朗公
B17n0089_p0023a15║宿學業淺。此世未得願也。謂朗伴云。惠若植根深。當現世得願。因而畱之。法朗後還山中。為大法
B17n0089_p0023a16║師。道俗宗之。（出冥祥記）
B17n0089_p0024a01║
B17n0089_p0024a02║李恒沙門
B17n0089_p0024a03║晉李恒字元文。譙國人。少時。有一沙門造恒謂曰。君福報對至。而復對來隨之。君能守貧修道。不
B17n0089_p0024a04║仕宦者。福增對滅。君其勉之。恒性躁。又寒門。但問仕宦當何所至。了不尋究修道意也。沙門與一
B17n0089_p0024a05║卷經。恒不肯取。固問榮途貴賤何如。沙門曰。當帶金紫。極於三郡。若能於一郡止者。亦為善道。
B17n0089_p0024a06║恒曰。且當富貴。何顧後患。因畱宿。恒夜起。見沙門身滿一牀。入呼家人闚視。復變為大鳥跱屋梁
B17n0089_p0024a07║上。天曉而形如舊。恒送出門。忽不復見。知是神人。因此事佛。而亦不能精至。後為西陽、江夏、
B17n0089_p0024a08║廬江太守。加龍驤將軍。太興中。預錢鳳之亂。被誅。（出法苑珠林）