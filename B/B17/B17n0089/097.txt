B17n0089_p0080a01║
B17n0089_p0080a02║太平廣記卷第九十七異僧十一
B17n0089_p0080a03║秀禪師義福神鼎廣陵大師和和
B17n0089_p0080a04║空如禪師僧些阿足師鑒師從諫
B17n0089_p0080a05║
B17n0089_p0080a06║秀禪師
B17n0089_p0080a07║洛都天宮寺有秀禪師者。俗姓李。汴州陳留人。習禪精苦。初至荊州。後移此寺。深為武太后所敬
B17n0089_p0080a08║禮。玄鑒默識。中若符契。長安中入京。住資聖寺。忽戒禪院弟子滅燈燭。弟子留長明燈。亦令滅之。
B17n0089_p0080a09║因說火災難測。不可不備。嘗有寺家不備火燭。佛殿被災。又有一寺鐘樓遭火。一寺經藏焚爇。殊可
B17n0089_p0080a10║痛惜。寺眾不知其意。至夜失火。果焚佛殿鐘樓。及經藏三所。唐玄宗在藩時。常與諸王俱詣作禮。
B17n0089_p0080a11║留施一笛。玄宗出後。秀召弟子曰。謹掌此。後有要時。當獻上也。及玄宗登極。達摩等方悟其言。
B17n0089_p0080a12║取笛以進。秀師年百歲。卒於此寺。瘞於龍門山。道俗奔赴數千人。燕國公張說為其碑文。（出西京記）
B17n0089_p0080a13║
B17n0089_p0080a14║義福
B17n0089_p0080a15║唐開元中。有僧義福者。上黨人也。梵行精修。相好端潔。縉紳士庶。翕然歸依。嘗從駕往東都。所
B17n0089_p0080a16║歷郡縣。人皆傾向。擅施巨萬。皆委之而去。忽一旦。召其學徒。告己將終。兵部侍郎張均、中書侍
B17n0089_p0081a01║郎嚴挺之、刑部侍郎房琯、禮部侍郎韋陟。常所禮謁。是日亦同造焉。義福乃昇座。為門徒演法。乃
B17n0089_p0081a02║曰。吾沒於是日。當以訣別耳。久之。張謂房曰。某宿歲餌金丹。爾來未嘗臨喪。言訖。張遂潛去。
B17n0089_p0081a03║義福忽謂房曰。某與張公遊有數年矣。張有非常之咎。名節皆虧。向來若終法會。足以免難。惜哉。
B17n0089_p0081a04║乃攜房之手曰。必為中興名臣。公其勉之。言訖而終。及祿山之亂。張均陷賊庭。授偽署。房琯贊兩
B17n0089_p0081a05║朝。竟立大節。（出明皇雜錄）
B17n0089_p0081a06║
B17n0089_p0081a07║神鼎
B17n0089_p0081a08║唐神鼎師不肯剃頭。食醬一㪷。每巡門乞物。得粗布破衣亦著。得細錦羅綺亦著。於利真師座前聽。
B17n0089_p0081a09║問真師曰。萬物定否。真曰。定。鼎曰。闍梨言若定。何因高岸為谷。深谷為陵。有死即生。有生即
B17n0089_p0081a10║死。萬物相糾。六道輪迴。何得為定耶。真曰。萬物不定。鼎曰。若不定。何不喚天為地。喚地為
B17n0089_p0081a11║天。喚月為星。喚星為月。何得為不定。真無以應之。時張文成見之。謂曰。觀法師即是菩薩行人
B17n0089_p0081a12║也。鼎曰。菩薩得之不喜。失之不悲。打之不怒。罵之不嗔。此乃菩薩行也。鼎今乞得即喜。不得即
B17n0089_p0081a13║悲。打之即怒。罵之即嗔。以此論之。去菩薩遠矣。（出朝野僉載）
B17n0089_p0081a14║
B17n0089_p0081a15║廣陵大師
B17n0089_p0081a16║唐貞元中。有一僧客於廣陵。亡其名。自號大師。廣陵人。因以大師呼之。大師質甚陋。好以酒肉為
B17n0089_p0082a01║食。常以繐裘。盛暑不脫。由是蚤蟣聚其上。僑居孝感寺。獨止一室。每夕闔扉而寢。率為常矣。性
B17n0089_p0082a02║狂悖。好屠犬彘。日與廣陵少年鬬毆。或醉臥道傍。廣陵人俱（俱原作懼。據明鈔本、陳校本改。）以此惡之。有
B17n0089_p0082a03║一少年。以力聞。常一日。少年與人對博。大師大怒。以手擊其博局盡碎。少年曰。騃兒。何敢逆壯
B17n0089_p0082a04║士耶。大師且罵而唾其面。於是與少年鬬擊。而觀者千數。少年卒不勝。竟遯去。自是廣陵人謂大師
B17n0089_p0082a05║有神力。大師亦自負其力。往往剽奪市中金錢衣物。市人皆憚其勇。莫敢拒。後有老僧召大師至曰。僧
B17n0089_p0082a06║當死心奉戒。奈何食酒食。殺犬彘。剽奪市人錢物。又與少年同毆擊。豈僧人之道耶。一旦吏執以聞
B17n0089_p0082a07║官。汝不羞天耶。大師怒罵曰。蠅蚋徒嗜羶腥耳。安能如龍鶴之心哉。然則吾道亦非汝所知也。且我清
B17n0089_p0082a08║其中而混其外者。豈若汝齪齪無大度乎。老僧卒不能屈其詞。後一日。大師自外來歸。既入室。閉戶。
B17n0089_p0082a09║有於門隙視者。大師坐於席。有奇光。自眉端發。晃然照一室。觀者奇之。具告群僧。群僧來。見大師眉
B17n0089_p0082a10║端之光相。指語曰。吾聞佛之眉有白毫相光。今大師有之。果佛矣。遂相率而拜。至明日清旦。群僧俱集
B17n0089_p0082a11║於庭。候謁廣陵大師。比及開戶。而廣陵大師已亡去矣。群僧益異其事。因號大師為大師佛焉。（出宣室志）
B17n0089_p0082a12║
B17n0089_p0082a13║和和
B17n0089_p0082a14║唐代國公主適滎陽鄭萬鈞。數年無子。時有僧和和者。如狂如愚。眾號為聖。言事多中。住大安寺。
B17n0089_p0082a15║修營殿閣。和和常至公主家。萬鈞請曰。吾無嗣。願得一子。惟師降恩。可得乎。師曰。遺我三千疋
B17n0089_p0082a16║絹。主當誕兩男。鈞如言施之。和和取絹付寺。云修功德。乃謂鈞曰。主有娠矣。吾令二天人下。為
B17n0089_p0083a01║公主作兒。又曰。公主腹小。能併娠二男乎。吾當使同年而前後耳。公主遂娠。年初歲終。各誕一
B17n0089_p0083a02║子。長曰潛耀。少曰晦明。皆美丈夫。博通有識焉。（出紀聞錄）
B17n0089_p0083a03║
B17n0089_p0083a04║空如禪師
B17n0089_p0083a05║空如禪師者。不知何許人也。少慕修道。父母抑婚。以刀割其勢。乃止。後成丁。徵庸課。遂以麻蠟
B17n0089_p0083a06║裹臂。以火爇之。成廢疾。入陸渾山。坐蘭若。虎不暴。山中偶見野猪與虎鬬。以藜杖揮之曰。檀越
B17n0089_p0083a07║不須相爭。即分散。人皆敬之。無敢媟者。（出朝野僉載）
B17n0089_p0083a08║
B17n0089_p0083a09║僧些
B17n0089_p0083a10║唐貞元初。荊州有狂僧。些其名者。善歌河滿子。常遇伍伯乘醉。於途中辱之。令歌。僧即發聲。其
B17n0089_p0083a11║詞皆陳伍伯從前隱慝也。伍伯驚而自悔。（出酉陽雜爼）
B17n0089_p0083a12║
B17n0089_p0083a13║阿足師
B17n0089_p0083a14║阿足師者。莫知其所來。形質癡濁。神情不慧。時有所言。靡不先覺。居雖無定。多寓閿鄉。憧憧往
B17n0089_p0083a15║來。爭路禮謁。山嶽檀施。曾不顧瞻。人或憂或疾。獲其指南者。其驗神速。時陝州有富室張臻者。
B17n0089_p0083a16║財積鉅萬。止有一男。年可十七。生而愚騃。既攣手足。復懵語言。惟嗜飲食。口如溪壑。父母鍾
B17n0089_p0083a17║愛。盡力事之。迎醫求藥。不遠千里。十數年後。家業殆盡。或有謂曰。阿足賢聖。見世諸佛。何不
B17n0089_p0084a01║投告。希其痊除。臻與其妻。來抵閿鄉。叩頭抆淚。求其拯濟。阿足久之謂臻曰。汝冤未散。尚須十
B17n0089_p0084a02║年。愍汝勤虔。為汝除去。即令選日。於河上致齋。廣召眾多。同觀度脫。仍令齎致其男。亦赴道
B17n0089_p0084a03║場。時眾謂神通。而觀者如堵。跂竦之際。阿足則指壯力者三四人。扶拽其人。投之河流。臻洎舉會
B17n0089_p0084a04║之人。莫測其為。阿足顧謂臻曰。為汝除災矣。久之。其子忽於下流十數步外。立於水面。戟手於其
B17n0089_p0084a05║父母曰。與汝冤仇。宿世緣業。賴逢聖者。遽此解揮。儻或不然。未有畢日。挺身高呼。都不愚癡。
B17n0089_p0084a06║須臾沈水。不知所適。（出集異記）
B17n0089_p0084a07║
B17n0089_p0084a08║鑒師
B17n0089_p0084a09║唐元和初。有長樂馮生者。家於吳。以明經調選於天官氏。是歲見黜於有司。因僑居長安中。有老僧
B17n0089_p0084a10║鑒其名者。一日來詣生。謂生。汝吾姓也。因相與往來。近歲餘。及馮尉於東越。既治裝。鑒師負笈
B17n0089_p0084a11║來。告去。馮問曰。師去安所詣乎。鑒師曰。我廬於靈巖寺之西廡下且久。其後遊長安中。至今十年
B17n0089_p0084a12║矣。幸得與子相遇。今將歸故居。故來告別。然吾子尉於東越。道出靈巖寺下。當宜一訪我也。生諾
B17n0089_p0084a13║曰。謹受教。後數月。馮生自長安之任。至靈巖寺門。立馬望曰。豈非鑒師所居寺乎。即入而詣焉。
B17n0089_p0084a14║時有一僧在庭。生問曰。不知鑒師廬安在。吾將詣之。僧曰。吾曹數輩。獨無鑒其名者。生始疑異。
B17n0089_p0084a15║默而計曰。鑒師信士。豈欺我耶。於是獨遊寺庭。行至西廡下。忽見有群僧畫像。其一人狀同鑒師。
B17n0089_p0084a16║生大驚曰。鑒師果異人也。且能神降於我。因慨然泣下者久之。視其題曰。馮氏子。吳郡人也。年十
B17n0089_p0084a17║歲。學浮圖法。以道行聞。卒年七十八。馮閱其題。益異之。（出宣室志）
B17n0089_p0085a01║
B17n0089_p0085a02║從諫
B17n0089_p0085a03║東都敬愛寺北禪院大德從諫。姓張氏。南陽人。徙居廣陵。為土著姓。身長八尺。眉目魁奇。越壯室
B17n0089_p0085a04║之年。忽頓悟真理。遂捨妻子從披削焉。於是研精禪觀。心境明白。不逾十載。耆年宿德。皆所推
B17n0089_p0085a05║服。及來洛。遂止敬愛寺。年德並成。緇黃所宗。每赴供。皆與賓頭盧尊者對食。其為人天欽奉若
B17n0089_p0085a06║此。唐武宗嗣曆。改元會昌。愛馭鳳驂鶴之儀。薄點墨降龍之教。乃下郡國。毀塔廟。令沙門復初。
B17n0089_p0085a07║諫公乃烏帽麻衣。潛於皇甫枚之溫泉別業。後岡上喬木駢鬱。巨石砥平。諫公夏日。常於中入寂。或
B17n0089_p0085a08║補毳事。忽一日。穨雲駃雨。霆擊石傍大檀。雨至。諸兄走往林中。諫公恬然趺坐。若無所聞者。諸
B17n0089_p0085a09║兄致問。徐曰。惡畜生而已。至大中初。宣宗復興內教。諫公歸東都故居。其子自廣陵來觀。適與遇
B17n0089_p0085a10║於院門。威貌崇嚴。不復可識。乃拜而問從諫大德所居。諫公指曰。近東頭。其子既去。遂闔門不
B17n0089_p0085a11║出。其割裂愛網（網原作剛。據明鈔本改。）又如此。咸通丙戌歲夏五月。忽遍詣所信嚮家。皆謂曰。善建福
B17n0089_p0085a12║業。貧道秋初當遠行。故相別耳。至秋七月朔。清旦。盥手焚香。念慈氏如來。遂右脇而臥。呼門人
B17n0089_p0085a13║玄章等戒曰。人生難得。惡道易淪。唯有歸命釋尊。勵精梵行。龍花會上。當復相逢。生也有涯。與
B17n0089_p0085a14║爾少別。是日無疾奄化。年有八十餘矣。玄章等奉遺旨。送屍於建春門外尸陁林中。施諸鳥獸。三日
B17n0089_p0085a15║復視之。肌貌如生。無物敢近。遂覆以餅餌。經宿。有狼狐跡。唯啗餅餌。而豐膚宛然。乃依天竺法
B17n0089_p0085a16║闍維訖。收餘燼。起白塔於道傍。春秋奉香火之薦焉。（出三水小牘）