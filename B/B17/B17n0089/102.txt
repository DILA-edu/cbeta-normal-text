B17n0089_p0119a01║
B17n0089_p0119a02║太平廣記卷第一百二報應一（金剛經）
B17n0089_p0119a03║盧景裕趙文若趙文昌新繁縣書生蒯武安
B17n0089_p0119a04║睦彥通杜之亮慕容文策柳儉蕭瑀
B17n0089_p0119a05║趙文信劉弼袁志通韋克勤沈嘉會
B17n0089_p0119a06║陸懷素
B17n0089_p0119a07║
B17n0089_p0119a08║盧景裕
B17n0089_p0119a09║後魏盧景裕字仲儒。節閔初。為國子博士。信釋氏。註周易、論語。從兄神禮。據鄉人反叛。逼其同
B17n0089_p0119a10║力以應西魏。繫晉陽獄。至心念金剛經。枷鎻自脫。齊神武作相。特見原宥。（出報應記）
B17n0089_p0119a11║
B17n0089_p0119a12║趙文若
B17n0089_p0119a13║隋趙文若。開皇初病亡。經七日。家人初欲斂。忽縮一脚。遂停。既蘇云。被一人來追。即隨行。入
B17n0089_p0119a14║一宮城。見王曰。卿在生有何功德。答云。唯持金剛經。王曰。此最第一。卿算雖盡。以持經之故。
B17n0089_p0119a15║更為申延。又曰。諸罪中。殺生甚重。卿以猪羊充飽。如何。即遣使領文若至受苦之處。北行可三二
B17n0089_p0119a16║里。至高墻下。有穴。才容身。從此穴出。登一高阜。四望遙濶。見一城極高峻。煙火接天。黑氣溢
B17n0089_p0120a01║地。又聞楚痛哀叫之聲不忍聽。乃掩蔽耳目。叩頭求出。仍覺心破。口中出血。使者引廻見王曰。卿
B17n0089_p0120a02║既噉肉。不可空廻。即索長釘五枚。釘頭及手足疼楚。從此專持經。更不食肉。後因公事至驛。忽夢
B17n0089_p0120a03║一青衣女子求哀。試問驛吏曰。有何物食。報云。見備一羊。甚肥嫩。詰之。云。青牸也。文若曰。
B17n0089_p0120a04║我不喫肉。遂贖放之。（出報應記）
B17n0089_p0120a05║
B17n0089_p0120a06║趙文昌
B17n0089_p0120a07║隋開皇十一年。大府寺丞趙文昌忽暴卒。唯心上微煖。家人不敢斂。後復活。說云。吾初死。有人
B17n0089_p0120a08║引至閻羅王所。王問曰。汝一生已來。作何福業。昌答云。家貧。無力可營功德。唯專心持誦金剛般
B17n0089_p0120a09║若經。王聞語。合掌低首。讚言善哉。汝既持般若。功德甚大。王即使人引文昌。向經藏內取金剛般
B17n0089_p0120a10║若經。文昌向西行五六里。見數十間屋。甚華麗。其中經典遍滿。金軸寶帙。莊飾精好。文昌合掌閉
B17n0089_p0120a11║目。信手抽取一卷開看。乃是金剛般若。文昌捧至王所。令一人執卷在西。文昌東立。面經讀誦。一
B17n0089_p0120a12║字不遺。王大歡喜。即放昌還家。令引文昌從南門出。至門首。見周武帝在門側房內。著三重鉗鏁。
B17n0089_p0120a13║喚昌云。汝是我本國人。暫來至此。要與汝語。文昌即拜之。帝曰。汝識我否。文昌答云。臣昔宿衛
B17n0089_p0120a14║陛下。武帝云。卿既是我舊臣。今還家。為吾向隋皇帝說。吾諸罪並欲辯了。唯滅佛法罪重。未可得
B17n0089_p0120a15║免。望與吾營少功德。冀茲福祐。得離地獄。昌受辭而行。及出南門。見一大糞坑中。有人頭髮上
B17n0089_p0120a16║出。昌問之。引人答云。此是秦將白起。寄禁於此。罪尤未了。昌至家得活。遂以其事上奏。帝令天
B17n0089_p0121a01║下出口錢為周武帝轉金剛般若經。設大供三日。仍錄事狀。入於隋史。（出法苑珠林）
B17n0089_p0121a02║
B17n0089_p0121a03║新繁縣書生
B17n0089_p0121a04║益州新繁縣西四十里王李村。隋時有書生。姓苟氏。善王書而不顯迹。人莫能知之。嘗於村東空（空原
B17n0089_p0121a05║作室。據明鈔本改。）中四面書金剛般若經。數日便了。云。此經擬諸天讀誦。人初不之覺也。後值雷雨。
B17n0089_p0121a06║牧牛小兒於書經處立。而不沾濕。其地乾燥。可有丈餘。及暗。村人怪之。爾後每雨。小兒常集其
B17n0089_p0121a07║中。衣服不濕。唐武德中。有異僧語村人曰。此地空中有金剛般若經。諸天於上設寶蓋覆之。不可輕
B17n0089_p0121a08║犯。自爾於四周設欄楯。以阻人畜履踐。每至齋日。村人四遠就設佛供。常聞天樂。聲震寥泬。繁會
B17n0089_p0121a09║盈耳。（出三寶感通記）
B17n0089_p0121a10║
B17n0089_p0121a11║蒯武安
B17n0089_p0121a12║隋蒯武安。蔡州人。有巨力。善弓矢。常射大蟲。會嵩山南為暴甚。往射之。漸至深山。忽有異物如
B17n0089_p0121a13║野人。手開大蟲皮。冐武安身上。因推落澗下。及起。已為大蟲矣。惶怖震駭。莫知所為。忽聞鐘
B17n0089_p0121a14║聲。知是僧居。往求救。果見一僧念金剛經。即閉目俯伏。其僧以手摩頭。忽爆作巨聲。頭已破矣。
B17n0089_p0121a15║武安乃從中出。即具述前事。又撫其背。隨手而開。既出。全身衣服盡在。有少大蟲毛。蓋先灸瘡之
B17n0089_p0121a16║所粘也。從此遂出家。專持金剛經。（出報應記）
B17n0089_p0122a01║
B17n0089_p0122a02║睦彥通
B17n0089_p0122a03║睦彥通隋人。精持金剛經。日課十遍。李密盜起。彥通宰武牢。邑人欲殺之。以應義旗。彥通先知
B17n0089_p0122a04║之。遂投城下。賊拔刀以逐之。前至深澗。迫急躍入。如有人接右臂。置盤石上。都無傷處。空中有
B17n0089_p0122a05║言曰。汝為念經所致。因得還家。所接之臂。有奇香之氣。累日不滅。後位至方伯。九十餘終。（出報
B17n0089_p0122a06║應記）
B17n0089_p0122a07║
B17n0089_p0122a08║杜之亮
B17n0089_p0122a09║隋杜之亮。仁壽中為漢王諒府參軍。後諒於并州舉兵反。敗。亮與僚屬皆繫獄。亮惶懼。日夜涕泣。
B17n0089_p0122a10║忽夜夢一僧曰。汝但念誦金剛經。即此厄可度。至曉。即取經。專誠習念。及主者並引就戮。亮身在
B17n0089_p0122a11║其中。唱者皆死。唯無亮姓名。主典之者皆坐罰。俄而會赦得免。顯慶中。卒於黃州刺史。（出報應記）
B17n0089_p0122a12║
B17n0089_p0122a13║慕容文策
B17n0089_p0122a14║慕容文策隋人。常持金剛經。不喫酒肉。大業七年暴卒。三日復活。云。初見二鬼。把文牒。追至一
B17n0089_p0122a15║城門。顧極嚴峻。入行四五里。見有宮殿羽衛。王當殿坐。僧道四夷。不可勝數。使者入見。文策最
B17n0089_p0122a16║在後。一一問在生作善作惡。東西令立。乃唱策名。問曰。作何善。對曰。小來持金剛經。王聞。合
B17n0089_p0123a01║掌嘆曰。功德甚大。且放還。忽見二僧。執火引策。即捉袈裟角問之。僧云。緣公持經。故來相衛。
B17n0089_p0123a02║可隨燭行。遂出城門。僧曰。汝知地獄處否。指一大城門曰。此是也。策不忍看。求速去。二僧即領
B17n0089_p0123a03║至道。有一橫垣塞路。僧以錫扣之。即開。云。可從此去。遂活。（出報應記）
B17n0089_p0123a04║
B17n0089_p0123a05║柳儉
B17n0089_p0123a06║唐邢州司馬柳儉。隋大業十年任岐州岐陽宮監。義寧元年。坐誣枉繫大理寺。儉至心誦金剛般若經。
B17n0089_p0123a07║有兩紙未通。不覺眠睡。夢一婆羅門僧報云。檀越宜誦經令遍。即應得出。儉忽寤。勤誦不懈。經二
B17n0089_p0123a08║日。忽有敕喚。就朝堂放免。又儉別時。夜誦經至三更。忽聞有異香。散漫滿宅。至曉不絕。蓋感應
B17n0089_p0123a09║所致也。儉至終。計誦經得五千餘遍。（出法苑珠林）
B17n0089_p0123a10║
B17n0089_p0123a11║蕭瑀
B17n0089_p0123a12║蕭瑀。梁武帝玄孫。梁王巋之子。梁滅入隋。仕至中書令。封宋國公。女煬帝皇后。篤信佛法。常持
B17n0089_p0123a13║金剛經。議伐高麗。不合旨。上大怒。與賀若弼、高穎同禁。欲寘於法。瑀就其所。八日念金剛經七
B17n0089_p0123a14║百遍。明日。桎梏忽自脫。守者失色。復為著。至殿前。獨宥瑀。二人即重罰。因著般若經靈驗一十
B17n0089_p0123a15║八條。乃造寶塔貯經。檀香為之。高三尺。感一鍮石像。忽在庭中。奉安塔中。獲舍利百粒。貞觀十
B17n0089_p0123a16║一年。見普賢菩薩。冉冉向西而去。（出報應記）
B17n0089_p0124a01║
B17n0089_p0124a02║趙文信
B17n0089_p0124a03║唐遂州人趙文信。貞觀元年暴死。三日後還蘇。自說云。初死時。被人遮擁驅逐。同伴十人。相隨至
B17n0089_p0124a04║閻羅王所。其中有一僧。王先問云。師在世修何功德。師答云。道徒自（明鈔本道徒自三字作貧道從。）生以
B17n0089_p0124a05║來。唯誦金剛般若經。王聞此語。忽即驚起。合掌讚言。善哉善哉。師審誦般若。當得昇天。何因錯
B17n0089_p0124a06║來至此。言未訖。忽有天衣來下。引師上天去。王復喚遂州人前曰。汝在生有何功德。其人報言。臣
B17n0089_p0124a07║一生以來。不讀佛經。唯好庾信文章集。王言庾信是大罪人。見此受苦。汝見庾信。頗識否。答云。
B17n0089_p0124a08║雖讀渠文章。然不識其人。王即令引出庾信。乃見是龜身。王又令引去。少時復作人來。語云。我為
B17n0089_p0124a09║生時好作文章。妄引佛經。雜揉俗書。又誹謗佛法。謂言不及孔老之教。今受罪報龜身。苦也。此人
B17n0089_p0124a10║活已。具述其事。遂州人多好捕獵。及聞所說。共相鑒戒。永斷殺業。各發誠心。受持般若。迄今不
B17n0089_p0124a11║絕。（出法苑珠林）
B17n0089_p0124a12║
B17n0089_p0124a13║劉弼
B17n0089_p0124a14║唐劉弼。貞觀元年任江南縣尉。忽一日。有烏於房前樹上鳴。土人云。是烏所止為不祥。弼聞之恐
B17n0089_p0124a15║懼。思欲脩崇功德。不知何者為勝。夜夢一僧。偏讚金剛般若經。令誦百遍。及寤。依命即誦至百
B17n0089_p0124a16║遍。忽有大風。從東北來。拔此樹。隔舍遙擲巷外。其拔處土坎。縱廣一丈五尺。察暴風來處。小枝
B17n0089_p0125a01║纖葉。並隨風廻靡。風止還起如故。乃知經力不可思議。（出法苑珠林）
B17n0089_p0125a02║
B17n0089_p0125a03║袁志通
B17n0089_p0125a04║唐袁志通。天水人。常持金剛經。年二十。被驅為軍士。敗走巖嶮。經日不得食。而覺二童子。持滿
B17n0089_p0125a05║盂飯來與之。志通拜。忽然不見。既食訖。累日不飢。後得還鄉。貞觀八年病死。兩日即蘇。曰。被
B17n0089_p0125a06║人領見王。王問在生善業。答云。常持金剛經。王甚喜曰。且令送出。遂活。（出報應記）
B17n0089_p0125a07║
B17n0089_p0125a08║韋克勤
B17n0089_p0125a09║唐韋克勤少持金剛經。為中郎將。從軍伐遼。沒高麗。貞觀中。太宗征遼。克勤少持金剛經。望見官
B17n0089_p0125a10║軍。乃夜出投之。暗不知路。乃至心念經。俄見炬火前導。克勤隨火而去。遂達漢軍。（出報應記）
B17n0089_p0125a11║
B17n0089_p0125a12║沈嘉會
B17n0089_p0125a13║唐沈嘉會。貞觀中任校書郎。以事配蘭州。思歸甚切。每旦夕。常東向拜太山。願得生還。積二百餘
B17n0089_p0125a14║日。永徽六年十月三日夜。見二童子。儀服甚秀。云是太山府君之子。府君媿公朝夕拜禮。故遣奉
B17n0089_p0125a15║迎。嘉會云。太山三千餘里。何能可去。童子曰。先生閉目。勿憂道遠。即依其言。瞬息之間便到。
B17n0089_p0125a16║宮殿宏麗。童子引入謁拜。府君即延入曲室。對坐談笑。無所不知。謂嘉會曰。人之為惡。若不為人
B17n0089_p0126a01║誅。死後必為鬼得而治。無有徼幸而免者也。若日持金剛經一遍。即萬罪皆滅。鬼官不能拘矣。又
B17n0089_p0126a02║云。前府君有過。天曹黜之。某姓劉。嘉會亦不敢問其他也。嘗與嘉會雙陸。兼設酒肴。嘉會起。於
B17n0089_p0126a03║小廳東見姑臧令慕容仁軌執笏端坐。云。府君帖追到此。已六十日。未蒙處分。嘉會坐啟府君。便令
B17n0089_p0126a04║召仁軌入。謂曰。公縣下有婦人阿趙。被縣尉無狀拷殺。阿趙來訴。遂誤追公。庭前有盆水。府君令
B17n0089_p0126a05║洗面。仍遣一小兒送歸。嘉會亦辭。復令二男送。凡在太山二十八日。家人但覺其精神昏昧。既還如
B17n0089_p0126a06║舊。嘉會話仁軌於眾。長史趙持滿令人驗之。無不同。自此常持金剛經。遇赦得歸。（出報應記）
B17n0089_p0126a07║
B17n0089_p0126a08║陸懷素
B17n0089_p0126a09║唐吳郡陸懷素。貞觀二十年失火。屋宇焚燒。並從煙滅。惟金剛般若波羅密經獨存。函及標軸亦盡。
B17n0089_p0126a10║惟經字竟如故。聞者莫不驚歎。懷素即高陽許仁則妻之兄也。仁則當時目覩。常與人言之。（出冥報記）