B17n0089_p0142a01║
B17n0089_p0142a02║太平廣記卷第一百五報應四（金剛經）
B17n0089_p0142a03║李惟燕孫明三刀師宋叅軍劉鴻漸
B17n0089_p0142a04║張嘉猷魏恂杜思訥龍興寺主陳哲
B17n0089_p0142a05║豐州烽子張鎰崔寧
B17n0089_p0142a06║
B17n0089_p0142a07║李惟燕
B17n0089_p0142a08║建德縣令李惟燕。少持金剛經。唐天寶末。惟燕為餘姚郡叅軍。秩滿北歸。過五丈店。屬上虞江埭塘
B17n0089_p0142a09║破。水竭。時中夜晦暝。四廻無人。此路舊多刼盜。惟燕舟中有吳綾數百疋。懼為賊所取。因持一
B17n0089_p0142a10║劒。至舡前誦經。三更後。見堤上兩炬火。自遠而至。惟燕疑是村人衛己。火去舡百步。便却復廻。
B17n0089_p0142a11║心頗異之。愈益厲聲誦經。亦竊自思云。火之所為。得非金剛經力乎。時塘水竭而塘外水滿。惟燕便
B17n0089_p0142a12║心念。塘破當得水助。半夕之後。忽聞船頭有流水聲。驚云。塘濶數丈。何由得破。久之。稍覺船
B17n0089_p0142a13║浮。及明。河水已滿。對船所一孔。大數尺。乃知誦金剛經之助云。惟燕弟惟玉見任虔州別駕。見其
B17n0089_p0142a14║兄誦經有功。因效之。後泛舟出峽。水急櫓折。船將欲敗。乃力念經。忽見一櫓隨流而下。遂獲濟。
B17n0089_p0142a15║其族人亦常誦金剛經。遇安祿山之亂。伏於荒草。賊將至。思得一鞋以走。俄有物落其背。驚視。乃
B17n0089_p0142a16║新鞋也。（出廣異記）
B17n0089_p0143a01║
B17n0089_p0143a02║孫明
B17n0089_p0143a03║唐孫明者。鄭州陽武人也。世貧賤。為盧氏莊客。善持金剛經。日誦二十遍。經二十年。自初持經。
B17n0089_p0143a04║便絕葷血。後正念誦次。忽見二吏來追。明意將是縣吏。便縣去。行可五六里。至一府門。門人云。
B17n0089_p0143a05║王已出巡。吏因閉明於空室中。其室從廣五六十間。蓋若蔭雲。經七日。王方至。吏引明入府。王問
B17n0089_p0143a06║汝有何福。答云。持金剛經已二十年。王言此大福也。顧謂左右曰。昨得祇洹家牒。論明念誦勤懇。
B17n0089_p0143a07║請延二十載。乃知修道不可思議。所延二十載。以償功也。令吏送還舍。其家殯明已畢。神雖復體。
B17n0089_p0143a08║家人不之知也。會獵者從殯宮過。聞號呼之聲。報其家人。因爾得活矣。天寶末。明活已六七年。甚
B17n0089_p0143a09║無恙也。（出廣異記）
B17n0089_p0143a10║
B17n0089_p0143a11║三刀師
B17n0089_p0143a12║唐三刀師者。俗姓張。名伯英。乾元中。為壽州健兒。性至孝。以其父在潁州。乃盜官馬往以迎省。
B17n0089_p0143a13║至淮陰。為守遏者所得。刺史崔昭令出城腰斬。時屠劊號能行刀。再斬。初不傷損。乃換利刀。罄力
B17n0089_p0143a14║砍。不損如故。劊者驚曰。我用刀砍。至其身則手懦。不知何也。遽白之。昭問所以。答曰。昔年十
B17n0089_p0143a15║五。曾絕葷血。誦金剛經十餘年。自胡亂以來。身在軍中。不復念誦。昨因被不測罪。唯志心念經
B17n0089_p0143a16║爾。昭嘆息舍之。遂削髮出家。著大鐵鈴乞食。修千人齋供。一日便辦。時人呼為三刀師。謂是起敬
B17n0089_p0144a01║菩薩。（出廣異記）
B17n0089_p0144a02║
B17n0089_p0144a03║宋叅軍
B17n0089_p0144a04║唐坊州宋叅軍少持金剛經。及之官。權於司士宅住。舊知宅凶。每夕恒誦經。忽見婦人立於戶外。良
B17n0089_p0144a05║久。宋問汝非鬼耶。曰。然。又問幽明理殊。當不宜見。得非有枉屈之事乎。婦人便悲泣曰。然。言
B17n0089_p0144a06║身是前司士之婦。司士奉使。其弟見逼。拒而不從。因此被殺。以氈𮖐屍。投於堂西北角溷廁中。不
B17n0089_p0144a07║勝穢積。人來多欲陳訴。俗人怯懦。見形必懼。所以幽憤不達。凶惡驟聞。執事以持念為功。當亦大
B17n0089_p0144a08║庇含識。眷言枉穢。豈不憫之。宋云。己初官位卑。不能獨救。翌日。必為上白府君。其鬼乃去。
B17n0089_p0144a09║及明具白。掘地及溷。不獲其尸。宋誦經。婦人又至。問何以不獲。答云。西北只校一尺。明當求
B17n0089_p0144a10║之。以終惠也。依言乃獲之。氈內但餘骨在。再為洗濯。移於別所。其夕又來拜謝。歡喜謂曰。垂庇
B17n0089_p0144a11║過深。難以上答。雖在冥昧。亦有所通。君有二子。大者難養。小者必能有後。且有榮位。兼言宋後
B17n0089_p0144a12║數改（明鈔本改作政。）官祿。又云。大媿使君。不知何以報答。宋見府君。具敘所論。府君令問。己更何
B17n0089_p0144a13║官。至夕。婦人又至。因傳使君意。云。一月改官。然不稱意。當遷桂州別駕。宋具白。其事皆有
B17n0089_p0144a14║驗。初。宋問身既為人所殺。何以不報。云。前人今尚為官。命未合死。所以未復云也。（出廣異記）
B17n0089_p0144a15║
B17n0089_p0144a16║劉鴻漸
B17n0089_p0145a01║劉鴻漸者。御史大夫展之族子。唐乾元初。遇亂南徙。有僧令誦金剛經。鴻漸日誦經。至上元年。客
B17n0089_p0145a02║於壽春。一日出門。忽見二吏云。奉太尉牒令追。鴻漸云。初不識太尉。何以見命。意欲抗拒。二吏
B17n0089_p0145a03║忽爾直前拖曳。鴻漸請著衫。吏不肯放。牽行未久。倐過淮。至一村。須臾。持大麻衫及腰帶令鴻漸
B17n0089_p0145a04║著。笑云。真醋大衫也。因而向北行。路漸梗澁。前至大城。入城有府舍。甚嚴麗。忽見向勸讀經之
B17n0089_p0145a05║僧從署中出。僧後童子識鴻漸。徑至其所。問十六郎何以至此。因走白和尚云。劉十六郎適為吏追。
B17n0089_p0145a06║以誦經功德。豈不往彼救之。鴻漸尋至僧所。虔禮求救。僧曰。弟子行無苦。須臾。吏引鴻漸入詣廳
B17n0089_p0145a07║事。案後有五色浮圖。高三四尺。廻旋轉動。未及考問。僧已入門。浮圖變成美丈夫。年三十許。
B17n0089_p0145a08║云是中丞。降階接僧。問和尚何以復來。僧云。劉鴻漸是己弟子。持金剛經。功力甚至。其算又未
B17n0089_p0145a09║盡。宜見釋也。王曰。若持金剛經。當願聞耳。因令跪誦。鴻漸誦兩紙訖。忽然遺忘。廳西有人。
B17n0089_p0145a10║手持金鉤龍頭幡。幡上碧字。書金剛經。布於鴻漸前。令分明誦經畢。都不見人。但餘堂宇闃寂。因
B17n0089_p0145a11║爾出門。唯見追吏。忽有物狀如兩日。來擊鴻漸。鴻漸惶懼奔走。忽見道傍有水。鴻漸欲止而飲之。
B17n0089_p0145a12║追吏云。此是人膏。澄久上清耳。其下悉是餘皮爛肉。飲之不得還矣。須臾至舍。見骸形臥在牀上。
B17n0089_p0145a13║心頗惆悵。鬼自後推之。冥然如入房戶。遂活。鬼得錢乃去也。（出廣異記）
B17n0089_p0145a14║
B17n0089_p0145a15║張嘉猷
B17n0089_p0145a16║廣陵張嘉猷者。唐寶應初為明州司馬。遇疾卒。載喪還家。葬於廣陵南郭門外。永泰初。其故人有
B17n0089_p0146a01║勞氏者。行至郭南。坐浮圖下。忽見猷乘白馬自南來。見勞下馬。相慰如平生。然不脫席帽。低頭而
B17n0089_p0146a02║語。勞問冥中有何罪福。猷云。罪福昭然。莫不隨所為而得。但我素持金剛經。今得無累。亦當別有
B17n0089_p0146a03║所適。在旬月間耳。卿還。為白家兄。令為轉金剛經一千遍。何故將我香爐盛諸惡物。卿家亦有兩卷
B17n0089_p0146a04║經。幸為轉誦。增己之福。言訖。遂訣而去。勞昏昧。久之方寤云。（出廣異記）
B17n0089_p0146a05║
B17n0089_p0146a06║魏恂
B17n0089_p0146a07║唐魏恂。左庶子尚德之子。持金剛經。神功初。為監門衛大將軍。時京有蔡策者。暴亡。數日方蘇。
B17n0089_p0146a08║自云。初至冥司。怪以追人不得。將撻其使者。使者云。將軍魏恂持金剛經。善神擁護。追之不得。
B17n0089_p0146a09║即別遣使覆追。須臾還報並同。冥官曰。且罷追。恂聞。尤加精進。（出廣異記）
B17n0089_p0146a10║
B17n0089_p0146a11║杜思訥
B17n0089_p0146a12║唐潞州銅鍉縣人杜思訥。以持金剛經力。疾病得愈。每至持經之日。必覿神光。（出廣異記）
B17n0089_p0146a13║
B17n0089_p0146a14║龍興寺主
B17n0089_p0146a15║唐原州龍興寺。因大齋會。寺主會僧。夏臘既高。是為宿德。坐麗賓頭之下。有小僧者。自外後至。
B17n0089_p0146a16║以無坐所。唯寺主下曠一位。小僧欲坐。寺主輒叱之。如是數次。小僧恐齋失時。竟來就坐。寺主怒
B17n0089_p0146a17║甚。倚柱而坐。以掌摑之。方欲舉手。大袖為柱所壓。不得下。合掌驚駭。小僧慚沮。不齋而還房。
B17n0089_p0147a01║眾議恐是小僧道德所致。寺主遂與寺眾同往禮敬。小僧惶懼。自言初無道行。不敢濫受大德禮數。逡
B17n0089_p0147a02║巡走去。因問平生作何行業。云。二十年唯持金剛經。眾皆讚嘆。謂是金剛護持之力。便於柱所焚香
B17n0089_p0147a03║頂禮。呪云。若是金剛神力。當還此衣。於是隨手而出也。（出廣異記）
B17n0089_p0147a04║
B17n0089_p0147a05║陳哲
B17n0089_p0147a06║唐臨安陳哲者。家住餘杭。精一練行。持金剛經。廣德初。武康草賊朱潭寇餘杭。哲富於財。將搬移
B17n0089_p0147a07║產避之。尋而賊至。哲謂是官軍。問賊今近遠。群賊大怒曰。何物老狗。敢辱我。爭以劒刺之。每下
B17n0089_p0147a08║一劒。則有五色圓光徑五六尺以蔽哲身。刺不能中。賊驚嘆。謂是聖人。莫不慚悔。捨之而去。（出廣
B17n0089_p0147a09║異記）
B17n0089_p0147a10║
B17n0089_p0147a11║豐州烽子
B17n0089_p0147a12║唐永泰初。豐州烽子暮出。為党項縛入西蕃養馬。蕃王令穴肩骨。貫以皮索。以馬數百蹄配之。經半
B17n0089_p0147a13║歲。馬息一倍。蕃王賞以羊革數百。因轉近牙帳。贊普子愛其了事。遂令執纛左右。有剩肉餘酪與
B17n0089_p0147a14║之。又居半年。因與酪肉。悲泣不食。贊普問之。云有老母。頻夜夢見。贊普頗仁。聞之悵然。夜召
B17n0089_p0147a15║帳中語云。蕃法嚴。無放還例。我與爾馬有力者兩匹。於某道縱爾歸。無言我也。烽子得馬極騁。俱
B17n0089_p0147a16║乏死。遂晝潛夜走。數日後。為刺傷足。倒磧中。忽風吹物窸窣過其前。因攬之𮖐足。有頃。不復
B17n0089_p0148a01║痛。試起。步走如故。經宿方及豐州界。歸家。其母尚存。悲喜曰。自失爾。我唯念金剛經。寢食不
B17n0089_p0148a02║廢。以祈見爾。今果其誓。因取經。縫斷。亡數幅。不知其由。子因道磧中傷足事。母令解足視之。
B17n0089_p0148a03║𮖐瘡乃數幅經也。其瘡亦愈。（出酉陽雜爼）
B17n0089_p0148a04║
B17n0089_p0148a05║張鎰
B17n0089_p0148a06║唐丞相張鎰。父齊丘。酷信釋氏。每旦更新衣。執經於像前。念金剛經十五遍。積數十年不懈。永泰
B17n0089_p0148a07║初。為朔方節度使。衙內有小將負罪。懼事露。乃扇動軍人數百。定謀反叛。齊丘因衙退。於小廳閒
B17n0089_p0148a08║行。忽有兵數十。露刃走入。齊丘左右唯奴僕。遽奔宅門。過小廳數步。廻顧。又無人。疑是鬼物。
B17n0089_p0148a09║將及宅。其妻女奴婢復叫呼出門。云。有兩甲士。身出廳屋上。時衙隊軍徤聞變。持兵亂入。至小廳
B17n0089_p0148a10║前。見十餘人。仡然庭中。垂手張口。投兵於地。眾遂擒縛。五六人瘖不能言。餘者具首云。欲上
B17n0089_p0148a11║廳。忽見二甲士長數丈。瞋目叱之。初如中惡。齊丘聞之。因斷酒肉。（出酉陽雜爼）
B17n0089_p0148a12║
B17n0089_p0148a13║崔寧
B17n0089_p0148a14║唐崔寧。大曆初鎮西蜀。時會楊林反。徤兒張國英與戰。射中腹。鏃沒不出。醫曰。一夕必死。家人
B17n0089_p0148a15║將備葬具。與同伍泣別。國英常持金剛經。至夜。夢胡僧與一丸藥。至旦。瀉箭鏃出。瘡便合瘥。
B17n0089_p0148a16║（出報應記）