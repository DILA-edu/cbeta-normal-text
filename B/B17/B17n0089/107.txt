B17n0089_p0157a01║
B17n0089_p0157a02║太平廣記卷第一百七報應六（金剛經）
B17n0089_p0157a03║王忠幹王偁李元一魚萬盈于李回
B17n0089_p0157a04║強伯達僧惟恭王沔董進朝康仲戚
B17n0089_p0157a05║吳可久幵行立僧法正沙彌道蔭何老
B17n0089_p0157a06║勾龍義趙安
B17n0089_p0157a07║
B17n0089_p0157a08║王忠幹
B17n0089_p0157a09║唐大（大原作元。按舊唐書討李同在文宗大和間。元當是大字之誤。）和三年。李同捷阻兵滄（原本滄下有州字。據明鈔本
B17n0089_p0157a10║刪。）景。帝命李祐統齊德軍討之。初圍德州城。城堅不拔。翌日又攻之。自卯至未。傷十八九。竟不
B17n0089_p0157a11║能拔。時有齊州衙內八將官健兒王忠幹。博野縣人。長念金剛經。積二十餘年。日數不闕。其日。忠
B17n0089_p0157a12║幹上飛梯。將及堞。身中箭如蝟。為櫑木擊落。同火卒曳出羊馬城外。置之水濠裏岸。祐以暮夜。命
B17n0089_p0157a13║抽軍。其時城上矢下如雨。同火忙。忘取忠幹尸。忠幹既死。如夢。至荒野。遇大河。欲渡無因。仰
B17n0089_p0157a14║天哭。忽聞人語聲。忠幹見一人。長丈餘。疑其神人。因求指營路。其人云。爾莫怕。我令爾可得渡
B17n0089_p0157a15║此河。忠幹拜之。纔頭低未舉。神人把腰。擲之空中。久方著地。忽如夢覺。聞賊城上交二更。初不
B17n0089_p0157a16║記過水。亦不知瘡。擡手捫面。血塗眉睫。方知傷損。乃舉身強行。百餘步却倒。復見向人持刀叱
B17n0089_p0158a01║曰。起起。忠幹驚懼。走一里餘。坐歇。方聞本軍喝號聲。遂及本營。訪同火卒。方知其身死水濠岸
B17n0089_p0158a02║裡。即是夢中所過河也。（出酉陽雜俎）
B17n0089_p0158a03║
B17n0089_p0158a04║王偁
B17n0089_p0158a05║王偁家於晉州。性頑鄙。唐元和四年。其家疾疫。亡者十八九。唯偁偶免。方疾。食狗肉。目遂盲。
B17n0089_p0158a06║不知醫藥。唯禱鬼神。數年無報。忽有一異僧請飯。謂曰。吾師之文。有金剛經。能排眾苦。報應神
B17n0089_p0158a07║速。居士能受之乎。偁辭愚。又無目。固不可記。僧勸寫之。偁從其言。得七卷。請僧誦之。數日。
B17n0089_p0158a08║夢前僧持刀決其目。乃驚寤。覺有所見。久而遍明。數月如舊。偁終身轉經不替。（出報應記）
B17n0089_p0158a09║
B17n0089_p0158a10║李元一
B17n0089_p0158a11║李元一。唐元和五年任饒州司馬。有女居別院。中宵忽見神人。驚悸而卒。顏色不改。其夫嚴訥自
B17n0089_p0158a12║秦來。至蒼湖。恍惚見其妻行水上而至。訥驚問之。妻泣曰。某已亡矣。今鬼也。訥駭異之。曰。近
B17n0089_p0158a13║此鴈浦村。有嚴夫子。教眾學。彼有奇術。公往懇請哀救。某庶得復生矣。訥後果見嚴夫子。拜謁泣
B17n0089_p0158a14║訴。盡啟根本。嚴初甚怒。郎君風疾。何乃見凌。訥又拜悲泣。久乃方許。曰。殺夫人者。王將軍
B17n0089_p0158a15║也。葬在此堂內西北柱下。可為寫金剛經。令僧轉讀。於其所祠焉。小娘子必當還也。訥拜謝。疾往
B17n0089_p0158a16║郡城。明日到。具白元一。寫經。速令讀之。七遍。女乃開目。久之能言。媿謝其夫曰。茲堂某柱
B17n0089_p0159a01║下。有王將軍枯骨。抱一短劒。為改葬之。劒請使留。以報公德。發之果驗。遂改瘞。留其劒。元一
B17n0089_p0159a02║因寫經數百卷。以施冥寞。（出報應記）
B17n0089_p0159a03║
B17n0089_p0159a04║魚萬盈
B17n0089_p0159a05║魚萬盈。京兆市井粗猛之人。唐元和七年。其所居宅有大毒蛇。其家見者皆驚怖。萬盈怒。一旦持巨
B17n0089_p0159a06║棒。伺其出。擊殺之。烹炙以食。因得疾。臟腑痛楚。遂卒。心尚微煖。七日後蘇。云。初見冥使三
B17n0089_p0159a07║四人追去。行暗中十餘里。見一人獨行。其光繞身。四照數尺。口念經。隨走就其光。問姓字。云。
B17n0089_p0159a08║我姓趙名某。常念金剛經者。汝但莫離我。使者不敢進。漸失所在。久之。至其家。萬盈拜謝曰。向
B17n0089_p0159a09║不遇至人。定不回矣。其人授以金剛經。念得遂還。及再生。持本重念。更無遺闕。所疾亦失。因斷
B17n0089_p0159a10║酒肉。不復殺害。日念經五十遍。（出報應記）
B17n0089_p0159a11║
B17n0089_p0159a12║于李回
B17n0089_p0159a13║于李回舉進士。唐元和八年。下第將歸。有僧勸曰。郎君欲速及第。何不讀金剛經。遂日念數十遍。
B17n0089_p0159a14║至王橋宿。因步月。有一美女與言。遂被誘去。十餘里至一村舍。戲笑甚喧。引入升堂。見五六人皆
B17n0089_p0159a15║女郎。李回慮是精怪。乃陰念經。忽有異光自口出。群女震駭奔走。但聞腥穢之氣。蓋狐狸所宅。榛
B17n0089_p0159a16║𣗥滿目。李回茫然。不知所適。俄有白犬。色逾霜雪。似導李回前行。口中有光。復照路。逡巡達本
B17n0089_p0160a01║所。後至數萬遍。（出報應記）
B17n0089_p0160a02║
B17n0089_p0160a03║強伯達
B17n0089_p0160a04║唐強伯達。元和九年。家於房州。世傳惡疾。子孫少小。便患風癩之病。二百年矣。伯達纔冠便患。
B17n0089_p0160a05║囑於父兄。疾必不起。慮貽後患。請送山中。父兄𮖐糧送之巖下。泣涕而去。絕食無幾。忽有僧過。
B17n0089_p0160a06║傷之曰。汝可念金剛經內一四句偈。或脫斯苦。伯達既念。數日不絕。方晝。有虎來。伯達懼甚。但
B17n0089_p0160a07║瞑目至誠念偈。虎乃遍舐其瘡。唯覺凉冷。如傅上藥。了無他苦。良久自看。其瘡悉已乾合。明旦。
B17n0089_p0160a08║僧復至。伯達具說。僧即於山邊。拾青草一握以授。曰。可以洗瘡。但歸家。煎此以浴。乃嗚咽拜
B17n0089_p0160a09║謝。僧撫背而別。及到家。父母大驚異。因啟本末。浴訖。身體鮮白。都無瘡疾。從此相傳之疾遂
B17n0089_p0160a10║止。念偈終身。（出報應記）
B17n0089_p0160a11║
B17n0089_p0160a12║僧惟恭
B17n0089_p0160a13║唐荊州法性寺僧惟恭。三十餘年念金剛經。日五十遍。不拘僧儀。好酒。多是非。為眾僧所惡。遇病
B17n0089_p0160a14║且死。同寺有僧靈巋。其跡類惟恭。為一寺二害。因他故出。去寺一里。逢五六人。年少甚都。衣服
B17n0089_p0160a15║鮮潔。各執樂器。如龜茲部。問靈巋。惟恭上人何在。靈巋即語其處所。疑寺中有供也。及晚回。入
B17n0089_p0160a16║寺聞鐘聲。惟恭已死。因說向來所見。其日。合寺聞絲竹聲。竟無樂人入寺。當時名僧云。惟恭蓋承
B17n0089_p0161a01║經之力。生不動國。（國原作罔。據明鈔本改。）亦以其迹勉靈巋也。靈巋感悟。折節緇門。（出酉陽雜俎）
B17n0089_p0161a02║
B17n0089_p0161a03║王沔
B17n0089_p0161a04║唐元和中。嚴司空綬在江陵時。岑陽鎮將王沔。常持金剛經。因使歸州勘事。回至咤灘。船破。五人
B17n0089_p0161a05║同溺。沔初入水。若有人授竹一竿。隨波出沒。至下牢鎮。著岸不死。視手中物。乃金剛經也。咤灘
B17n0089_p0161a06║至於下牢鎮三百餘里。（出酉陽雜俎）
B17n0089_p0161a07║
B17n0089_p0161a08║董進朝
B17n0089_p0161a09║董進朝。唐元和中入軍。時宿直城東樓上。一夕月明。忽見四人著黃從東來。聚立城下。說己姓名。
B17n0089_p0161a10║狀若追捕。因相語曰。董進朝常持金剛經。以一分功德祝庇冥司。我輩蒙惠。如何殺之。須枉命相待。
B17n0089_p0161a11║若此人他去。我等無所賴矣。其一人云。董進朝對門有一人。同年同姓。壽限相埒。可以代矣。因忽
B17n0089_p0161a12║不見。進朝驚異之。及明。聞對門哭聲。問其故。死者父母云。子昨宵暴卒。進朝感泣說之。因為殯
B17n0089_p0161a13║葬。供養其母。後出家。法名慧通。住興元寺。（出報應記）
B17n0089_p0161a14║
B17n0089_p0161a15║康仲戚
B17n0089_p0161a16║康仲戚。唐元和十一年往海東。數歲不歸。其母唯一子。日久憶念。有僧乞食。母具語之。僧曰。但
B17n0089_p0162a01║持金剛經。兒疾回矣。母不識字。令寫得經。乃鑿屋柱以陷之。加漆其上。晨暮敬禮。一夕。雷霆大
B17n0089_p0162a02║震。拔此柱去。月餘。兒果還。以錦囊盛巨木以至家。入拜跪母。母問之。仲戚曰。海中遇風。舟破
B17n0089_p0162a03║墜水。忽有雷震。投此木於波上。某因就浮之。得至岸。某命是其所與。敢不尊敬。母驚曰。必吾藏
B17n0089_p0162a04║經之柱。即破柱得經。母子常同誦念。（出報應記）
B17n0089_p0162a05║
B17n0089_p0162a06║吳可久
B17n0089_p0162a07║吳可久。越人。唐元和十五年居長安。奉摩尼教。妻王氏。亦從之。歲餘。妻暴亡。經三載。見夢其
B17n0089_p0162a08║夫曰。某坐邪見為蛇。在皇子陂浮圖下。明旦當死。願為請僧。就彼轉金剛經。冀免他苦。夢中不
B17n0089_p0162a09║信。叱之。妻怒。唾其面。驚覺。面腫痛不可忍。妻復夢於夫之兄曰。園中取龍舌草。搗傅立愈。兄
B17n0089_p0162a10║寤走取。授其弟。尋愈。詰旦。兄弟同往。請僧轉金剛經。俄有大蛇從塔中出。舉首徧視。經終而
B17n0089_p0162a11║斃。可久歸佛。常持此經。（出報應記）
B17n0089_p0162a12║
B17n0089_p0162a13║幵行立
B17n0089_p0162a14║唐幵行立。陝州人。不識字。長慶初。常持金剛經一卷隨身。到處焚香拜禮。忽駞貨出同州。遇十餘
B17n0089_p0162a15║賊。行立棄貨而逃。不五六十斤。賊舉之。竟不能動。相視驚異。追行立。問之。對曰。中有金剛
B17n0089_p0162a16║經。恐是神力。賊發囊。果有經焉。却與百餘千。請其去。誓不作賊。受持終身。（出報應記）
B17n0089_p0163a01║
B17n0089_p0163a02║僧法正
B17n0089_p0163a03║唐江陵開元寺般若院僧法正。日持金剛經三七遍。長慶初。得病卒。至冥司。見若王者。問師生平作
B17n0089_p0163a04║何功德。答曰。常念金剛經。乃揖上殿。登綉座。念經七遍。侍衛悉合掌。階下考掠論對。皆停息而
B17n0089_p0163a05║聽。念畢。遣一吏引還。王下階送曰。上人更得三十年在人間。勿廢讀誦。因隨吏行數十里。至一大
B17n0089_p0163a06║坑。吏因臨坑。自後推之。若隕空焉。死已七日。惟面不冷。荊州僧常靖親見其事。（出酉陽雜俎）
B17n0089_p0163a07║
B17n0089_p0163a08║沙彌道蔭
B17n0089_p0163a09║唐石首縣。有沙彌道蔭。常念金剛經。長慶初。因他出夜歸。中路忽遇虎。吼擲而前。沙彌知不免。
B17n0089_p0163a10║乃閉目坐。默念金剛經。心期救護。虎遂伏草守之。及曙。村中人來往。虎乃去。視其蹲處。涎流於
B17n0089_p0163a11║地。（出酉陽雜俎）
B17n0089_p0163a12║
B17n0089_p0163a13║何老
B17n0089_p0163a14║何老。鄂州人。常為商。專誦金剛經。唐長慶中。因傭人負貨。夜憇於山路。忽困寐。為傭者剄其
B17n0089_p0163a15║首。投於澗中。取貨而趨市。方鬻。見何老來。惶駭甚。何曰。我得誦經之力。誓不言於人。遂相與
B17n0089_p0163a16║為僧。（出報應記）
B17n0089_p0164a01║
B17n0089_p0164a02║勾龍義
B17n0089_p0164a03║勾龍義。間州俚（俚原本作里。據明鈔本改。間疑簡字之誤。）人。唐長慶中。於郪縣傭力自給。常以邑人有疾。
B17n0089_p0164a04║往省之。見寫金剛經。龍義無故毀棄而止絕之。歸即喑啞。醫不能愈。頑嚚無識。亦竟不悔。僅五六
B17n0089_p0164a05║年。忽聞隣人有念是經者。惕然自責曰。我前謗真經。得此啞病。今若悔謝。終身敬奉。却能言否。
B17n0089_p0164a06║自後每聞念經。即倚壁專心而聽之。月餘。疑如念得。數日。偶行入寺。逢一老僧。禮之。僧問何
B17n0089_p0164a07║事。遂指口中啞。僧遂以刀割舌下。便能語。因與念經。正如隣人之聲。久而訪僧。都不復見。壁
B17n0089_p0164a08║畫須菩提。指曰。此是也。乃寫經。畫須菩提像。終身禮拜。（出報應記）
B17n0089_p0164a09║
B17n0089_p0164a10║趙安
B17n0089_p0164a11║趙安。成都人。唐大和四年。常持金剛經。日十遍。會蠻寇退歸。安於道中見軍器。輒收置於家。為
B17n0089_p0164a12║仇者所告。吏捕至門。涕泣禮經而去。為獄吏所掠。遂自誣服。罪將科斷。到節帥廳。枷杻自解。乃
B17n0089_p0164a13║詰之。安曰。某不為盜。皆得之巷陌。每讀金剛經。恐是其力。節帥叱之不信。及過次。忽於安名下
B17n0089_p0164a14║書一放字。後即云餘並准法。竟不知何意也。及還。洗浴禮經。開匣視之。其經揉裂折軸。若壯夫之
B17n0089_p0164a15║拉也。妻曰。某忽聞匣中有聲。如有斫扑。乃安被考訊之時。無差失也。（出報應記）