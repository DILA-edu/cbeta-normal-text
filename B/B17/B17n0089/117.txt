B17n0089_p0251a01║
B17n0089_p0251a02║太平廣記卷第一百一十七報應十六（陰德）
B17n0089_p0251a03║孫叔敖崔敬嗣裴度劉軻劉弘敬
B17n0089_p0251a04║蕭倣孫泰李質范明府程彥賓
B17n0089_p0251a05║
B17n0089_p0251a06║孫叔敖
B17n0089_p0251a07║楚孫叔敖為兒。出遊還。憂而不食。母問其故。泣曰。見兩頭虵。恐死。母曰。今虵安在。曰。敖聞
B17n0089_p0251a08║見兩頭虵者死。恐後人又見。殺而埋之矣。母曰。無憂矣。聞有陰德。天報之福。（出賈子）
B17n0089_p0251a09║
B17n0089_p0251a10║崔敬嗣
B17n0089_p0251a11║唐崔敬嗣為房州刺史。中宗安置在房州。官吏多無禮。敬嗣獨申禮敬。供給豐贍。中宗常德之。及登
B17n0089_p0251a12║位。有益州長史崔敬嗣。既同名姓。每進擬官。皆御筆超拜之者數四。後引與語。知誤。訪敬嗣已
B17n0089_p0251a13║卒。遣安石授其子注官。後官至顯達。其孫即光遠也。（出譚賓錄）
B17n0089_p0251a14║
B17n0089_p0251a15║裴度
B17n0089_p0251a16║唐中書令晉國公裴度。質狀眇小。相不入貴。屢屈名場。頗亦自惑。會有相工在洛中。大為搢紳所
B17n0089_p0252a01║神。公特造之。問命。相工曰。郎君形神。稍異於人。不入相。若不至貴。即當餓死。今則殊未見貴
B17n0089_p0252a02║處。可別日垂訪。為君細看。公然之。他日出遊香山寺。徘徊于廊廡間。忽見一素衣婦人。致緹褶於
B17n0089_p0252a03║僧伽欄楯之上。祈祝良久。瞻拜而去。少頃。度方見緹褶在舊處。知其遺忘也。又料追付不及。遂收
B17n0089_p0252a04║取。以待婦人再至。日暮竟不至。度挈歸逆旅。詰旦。復攜往。寺門始闢。覩昨日婦人。疾趨而至。
B17n0089_p0252a05║憮聲惋歎。若有非橫。度從而問之。婦人曰。阿父無罪被繫。昨貴人假得玉帶二犀帶一。直千餘緡。
B17n0089_p0252a06║以賂津要。不幸失去於此。今老父不測之禍。無所逃矣。度憮然。復細詰其物色。因而授之。婦人拜
B17n0089_p0252a07║泣。請留其一。度笑而遣之。尋詣昔相者。相者審度。聲色頓異。驚歎曰。此必有陰德及物。前途萬
B17n0089_p0252a08║里。非某所知也。度因以前事告之。度果位極人臣。（出摭言）
B17n0089_p0252a09║
B17n0089_p0252a10║劉軻
B17n0089_p0252a11║唐侍御劉軻者。韶右人也。幼之羅浮九疑。讀黃老書。欲學輕舉之道。又於曹溪探釋氏關戒。遂被
B17n0089_p0252a12║僧服。故釋名海納。北之筠川方山等寺。又居廬嶽東林寺。習南山鈔及百法論。咸得宗旨焉。獨處一
B17n0089_p0252a13║室。數夢一人衣短褐曰。我書生也。頃因遊學。逝於此室。以主寺僧不聞郡邑。乃瘞於牖下。而屍骸
B17n0089_p0252a14║跼促。死者從真。何以安也。君能遷葬。必有酬謝。乃訪于緇屬。果然。劉解所著之衣。覆其骸骼。
B17n0089_p0252a15║具棺改窆於虎溪之上。是夜夢書生來謝。將三雞子。勸軻立食之。軻嚼一而吞其二焉。後乃精於儒
B17n0089_p0252a16║學。而善屬文章。因策名第。歷任史館。欲書夢中之事。不可自為傳記。吏部侍郎韓愈素知焉。曰。
B17n0089_p0253a01║待余餘暇。當為一文贊焉。愈左遷。其文不就也。（出雲溪友議）
B17n0089_p0253a02║
B17n0089_p0253a03║劉弘敬
B17n0089_p0253a04║唐彭城劉弘敬。字元溥。世居淮淝間。資財數百萬。常修德不耀。人莫知之。家雖富。利人之財不及
B17n0089_p0253a05║怨。施人之惠不望報。長慶初。有善相人。於壽春道逢元溥曰。噫。君子且止。吾有告也。元溥乃延
B17n0089_p0253a06║入館而訊焉。曰。君財甚豐矣。然更二三年。大期將至。如何。元溥涕泗曰。夫壽夭者天也。先生其
B17n0089_p0253a07║奈我何。相人曰。夫相不及德。德不及度量。君雖不壽。而德且厚。至於度量尤寬。且告後事。但二
B17n0089_p0253a08║三年之期。勤修令德。冀或延之。夫一德可以消百災。猶享爵祿。而況於壽乎。勉而圖之。吾三載當
B17n0089_p0253a09║復此來。言訖而去。元溥流涕送之。乃為身後之計。有女將適。抵維揚。求女奴資行。用錢八十萬。
B17n0089_p0253a10║得四人焉。內一人方蘭蓀者。有殊色。而風骨姿態。殊不類賤流。元溥詰其情。久而乃對曰。賤妾死
B17n0089_p0253a11║罪。無復敢言。主君既深訝之。何敢潛隱。某代為名家。家本河洛。先父以卑官淮西。不幸遭吳寇跋
B17n0089_p0253a12║扈。因緣姓與國（國原作寇。據明鈔本改。）同。疑為近屬。身委鋒刃。家仍沒官。以此湮沈。無處告訴。其諸
B17n0089_p0253a13║骨肉。寇平之後。悉被官軍收勍為俘。不可復知矣。賤妾一身再易其主。今及此焉。元溥太息久之。
B17n0089_p0253a14║乃言曰。夫履雖新不加於首。冠雖舊不踐於地。雖家族喪亡。且衣冠之女。而又抱冤如此。三尺童
B17n0089_p0253a15║子。猶能發憤。況丈夫耶。今我若不振雪爾冤。是為神明之誅焉。因問其親戚。知其外氏劉也。遂焚
B17n0089_p0253a16║其券。收為甥。以家財五十萬。先其女而嫁之。長慶二年。春三月辛卯。蘭蓀既歸。元溥夢見一人。
B17n0089_p0254a01║被青衣秉簡。望塵而拜。迫之潸然曰。余則蘭蓀之父也。感君之恩。何以報之。某聞陰德所以動天地
B17n0089_p0254a02║也。今君壽限將盡。余當為君請于上帝。故奉告。言訖乃去。後三日。元溥復夢蘭蓀之父立於庭。紫
B17n0089_p0254a03║衣象簡。侍衛甚嚴。前謝元溥曰。余不佞。幸得請君於帝。帝許我延君壽二十五載。而富及三代。子
B17n0089_p0254a04║孫無復後禍。其所殘害吾家者。悉獲案理之。存者禍身。沒者子孫受釁。帝又憫余之冤。署以重職。
B17n0089_p0254a05║獲主山川於淮海之間。因嗚咽再拜而去。詰旦。元溥依依。未所甚信。後三年。果相者復至。迎而賀
B17n0089_p0254a06║元溥曰。君壽延矣。且君自眉至髮而視之。元溥側冠露額。曰。噫。有陰德上動於天者。自今後二十
B17n0089_p0254a07║五載。慶及三代。元溥始以蘭蓀之父為告。相者曰。昔韓子陰存趙氏。太史公以韓氏十世而位至王侯
B17n0089_p0254a08║者。有陰德故也。況蘭蓀之家無後矣。蘭蓀之身賤隷矣。如是而能不顧多財之與殊色。而恤其孤。豈
B17n0089_p0254a09║不謂陰德之厚哉。（出陰德傳）
B17n0089_p0254a10║
B17n0089_p0254a11║蕭倣
B17n0089_p0254a12║唐丞相蘭陵公蕭倣。清譽儉德。時所推伏。嘗統戎於番禺。有酌泉投香之譽。以是夷估輻湊。至於長
B17n0089_p0254a13║安寶貨藥肆。咸豐衍於南方之物。由此人情歸美。僖宗誕聖於壬午。龍飛於癸巳。皇算十有二載矣。
B17n0089_p0254a14║思命耆德。佐佑大化。乃自奉常卿起為上相。時年八十有三。居台席數載。汲引才俊。導暢皇慈。儉
B17n0089_p0254a15║德既彰。澆風少革。及薨於位。上甚追悼。而廢常朝者三日。冊贈之禮。有加等焉。議者曰。高位重
B17n0089_p0254a16║祿。苟有其分。陰靈必助其壽考。不然。安有過懸車之歲。而命相之主始生也。太公晚年七十而遇文
B17n0089_p0255a01║王。今逾釣渭之年一紀。則知榮辱之分。豈偶然哉。（出唐闕史）
B17n0089_p0255a02║
B17n0089_p0255a03║孫泰
B17n0089_p0255a04║唐孫泰。山陽人。少師皇甫頴守操頗有古賢之風。泰妻即姨女也。先是姨老。以二女為託曰。其長者
B17n0089_p0255a05║損一目。汝可娶其女弟。姨卒。泰娶其姊。（姊原作娣。據唐摭言改。）或詰之。泰曰。其人有廢疾。非泰何
B17n0089_p0255a06║適。眾皆伏泰之義。嘗於都市。遇鐵燈臺市之。而命磨洗。即銀也。泰亟往還之。中和中。將家于
B17n0089_p0255a07║義興。置一別墅。用緡二百千。既半授之矣。泰遊吳興郡。約廻日當詣所止。居兩月。泰廻。倚舟墅
B17n0089_p0255a08║前。復以餘資授之。俾其人他徙。於時覩一老嫗。長慟數聲。泰驚悸。召詰之。嫗曰。老婦嘗迨事舅
B17n0089_p0255a09║姑於此。子孫不肖。為他人所有。故悲耳。泰憮然久之。因紿曰。吾適得京書。已別除官。固不可
B17n0089_p0255a10║駐此也。所居且命爾子掌之。言訖。解維而逝。不復返矣。子展。進士及第。入梁為省郎。（出摭言）
B17n0089_p0255a11║
B17n0089_p0255a12║李質
B17n0089_p0255a13║唐咸通中。吉州牙將李質。得疾將死忽夢入冥。見主吏曰。嘗出七人性命。合延十四年。吏執簿書。
B17n0089_p0255a14║以取上命。久之。出謂質曰。事畢矣。遂命使者領送還家。至一高山。推落乃寤。質潛志其事。自是
B17n0089_p0255a15║疾漸平愈。後果十四年而終。（出報應錄）
B17n0089_p0255a16║
B17n0089_p0256a01║
B17n0089_p0256a02║范明府
B17n0089_p0256a03║唐范明府者。忘其名。頗曉術數。選授江南一縣宰。自課其命云。來年秋。祿壽俱盡。將出京。又訪
B17n0089_p0256a04║于日者。日者曰。子來年七月數盡。胡為遠官哉。范曰。某固知之。一女未嫁。利薄俸以資遣耳。及
B17n0089_p0256a05║之任。買得一婢子。因詰其姓氏。婢子曰。姓張。父嘗為某堰官。兵寇之亂。略賣至此。范驚起。問
B17n0089_p0256a06║其父名。乃曩昔之交契也。謂其妻曰。某女不憂不嫁。悉以女糚奩。擇邑客謹善者配之。秩滿歸京。
B17n0089_p0256a07║日者大駭曰。子前何相紿之甚。算子祿壽俱盡。今乃無恙。非甲子差繆。即當有陰德為報耳。范曰。
B17n0089_p0256a08║俱無之。日者詰問不已。范以嫁女僕事告之。日者曰。此即是矣。子之福壽。未可量也。後歷官數任
B17n0089_p0256a09║而終。（出報應錄）
B17n0089_p0256a10║
B17n0089_p0256a11║程彥賓
B17n0089_p0256a12║偽蜀羅城使程彥賓。臨淄人也。攻取遂寧。躬率百夫。直冒矢石。城破。獲處女三人。蔚有姿容。彥
B17n0089_p0256a13║賓以別室處之。浹旬間。父母持金請贖。公還金歸女。告以全人。父母泣而謝曰。願公早建旄節。彥
B17n0089_p0256a14║賓笑而答曰。吾所願壽終時無病耳。後年踰耳順。果無疾而終。（出儆戒錄）