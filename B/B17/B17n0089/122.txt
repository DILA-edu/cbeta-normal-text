B17n0089_p0293a01║
B17n0089_p0293a02║太平廣記卷第一百二十二報應二十一（冤報）
B17n0089_p0293a03║陳義郎達奚珣華陽李尉段秀實馬奉忠
B17n0089_p0293a04║鄆卒樂生宋申錫蜀營典
B17n0089_p0293a05║
B17n0089_p0293a06║陳義郎
B17n0089_p0293a07║陳義郎。父彝爽。與周茂方皆東洛福昌人。同於三鄉習業。彝爽擢第。歸娶郭愔女。茂方名竟不就。
B17n0089_p0293a08║唯與彝爽交結相誓。唐天寶中。彝爽調集。受蓬州儀隴令。其母戀舊居。不從子之官。行李有日。郭
B17n0089_p0293a09║氏以自織染縑一匹。裁衣欲上其姑。誤為交刀傷指。血沾衣上。啟姑曰。新婦七八年溫凊晨昏。今將
B17n0089_p0293a10║隨夫之官。遠違左右。不勝咽戀。然手自成此衫子。上有剪刀誤傷血痕。不能澣去。大家見之。即不
B17n0089_p0293a11║忘息婦。其姑亦哭。彝爽固請茂方同行。其子義郎。纔二歲。茂方見之。甚於骨肉。及去儀隴五百餘
B17n0089_p0293a12║里。磴石臨險。巴江浩渺。攀蘿遊覽。茂方忽生異志。命僕夫等先行。為吾郵亭具饌。二人徐步。自
B17n0089_p0293a13║牽馬行。忽於山路斗拔之所。抽金鎚擊彝爽。碎顙。擠之於浚湍之中。佯號哭云。某內逼。北廻。見
B17n0089_p0293a14║馬驚踐長官殂矣。今將何之。一夜會喪。爽妻及僕御致酒感慟。茂方曰。事既如此。如之何。況天下
B17n0089_p0293a15║四方人一無知者。吾便權與夫人乘名之官。且利一政俸祿。逮可歸北。即與發哀。僕御等皆懸厚利。
B17n0089_p0293a16║妻不知本末。乃從其計。到任。安帖其僕。一年已後。謂郭曰。吾志已成。誓無相背。郭氏藏恨。未
B17n0089_p0294a01║有所施。茂方防虞甚切。秩滿。移官。家于遂州長江。又一選。授遂州曹掾。居無何。已十七年。子
B17n0089_p0294a02║長十九歲矣。茂方謂必無人知。教子經業。既而欲成。遂州秩滿。挈其子應舉。是年東都舉選。茂方
B17n0089_p0294a03║取北路。令子取南路。茂方意令覘故園之存沒。塗次三鄉。有鬻飯媼留食。再三瞻矚。食訖。將酬其
B17n0089_p0294a04║直。媼曰。不然。吾憐子似吾孫姿狀。因啟衣篋。出郭氏所留血污衫子以遺。泣而送之。其子祕於
B17n0089_p0294a05║囊。亦不知其由。與父之本末。明年下第。歸長江。其母忽見血跡衫子。驚問其故。子具以三鄉媼所
B17n0089_p0294a06║對。及問年狀。即其姑也。因大泣。引子於靜室。具言之。此非汝父。汝父為此人所害。吾久欲言。
B17n0089_p0294a07║慮汝之幼。吾婦人。謀有不臧。則汝亡父之冤。無復雪矣。非惜死也。今此吾手留血襦還。乃天意
B17n0089_p0294a08║乎。其子密礪霜刃。候茂方寢。乃斷吭。仍挈其首詣官。連帥義之。免罪。即侍母東歸。其姑尚存。
B17n0089_p0294a09║且敘契濶。取衫子驗之。歔欷對泣。郭氏養姑三年而終。（出乾𦠆子）
B17n0089_p0294a10║
B17n0089_p0294a11║達奚珣
B17n0089_p0294a12║唐肅宗收復兩都。崔器為三司使。性刻樂禍。陰忍寡恩。希旨深文。奏陷賊官據合處死。李峴執之
B17n0089_p0294a13║曰。夫事有首從。情有輕重。若一槩處死。恐非含弘之義。昔者明王用刑。殲厥渠魁。脅從罔理。況
B17n0089_p0294a14║河北殘寇。今尚未平。苟容漏網。適開自新之路。若盡行誅。是堅叛逆之心。守文之吏。不識大體。
B17n0089_p0294a15║累日方從峴奏。陳希烈已下。定六等科罪。呂諲驟薦器為吏部侍郎御史大夫。器病脚腫。月餘漸亟。
B17n0089_p0294a16║瞑目即見達奚珣。但口稱。叩頭大尹。不自由。左右問之。良久答曰。達奚尹訴冤。我求之如此。經
B17n0089_p0295a01║三月。不止而死。（出譚賓錄）
B17n0089_p0295a02║
B17n0089_p0295a03║華陽李尉
B17n0089_p0295a04║唐天寶後。有張某為劒南節度使。中元日。令郭下諸寺。盛其陳列。以縱士女遊觀。有華陽李尉者。
B17n0089_p0295a05║妻貌甚美。聞於蜀人。張亦知之。及諸寺嚴設。傾城皆至。其從事及州縣官家人看者。所由必白於
B17n0089_p0295a06║張。唯李尉之妻不至。異之。令人潛問其鄰。果以貌美不出。張乃令於開元寺選一大院。遣蜀之眾工
B17n0089_p0295a07║絕巧者。極其妙思。作一鋪木人音聲。關戾在內。絲竹皆備。令百姓士庶。恣觀三日。云。三日滿。
B17n0089_p0295a08║即將進內殿。百里車輿闐噎。兩日。李君之妻亦不來。三日欲夜人散。李妻乘兜子從婢一人而至。將
B17n0089_p0295a09║出宅。人已奔走啟于張矣。張乃易其衣服先往。於院內一脫空佛中坐。覘覷之。須臾至。先令探屋內
B17n0089_p0295a10║都無人。乃下。張見之。乃神仙之人。非代所有。及歸。潛求李尉之家來往者浮圖尼及女巫。更致意
B17n0089_p0295a11║焉。李尉妻皆驚而拒之。會李尉以推事受贓。為其僕所發。張乃令能吏深文按之。奏杖六十。流於嶺
B17n0089_p0295a12║徼。死于道。張乃厚賂李尉之母。彊取之。適李尉愚而陋。其妻每有庸奴之恨。遂肯。置于州。張寵
B17n0089_p0295a13║敬無與倫比。然自此後。亦常髣髴見李尉在於其側。令術士禳謝。竟不能止。歲餘。李之妻亦卒。數
B17n0089_p0295a14║年。張疾病。見李尉之狀。亦甚分明。忽一日。覩李尉之妻。宛如平生。張驚前問之。李妻曰。某感
B17n0089_p0295a15║公恩深。思有所報。李某已上訴於帝。期在此歲。然公亦有人救拔。但過得茲年。必無虞矣。彼已來
B17n0089_p0295a16║迎。公若不出。必不敢升公之堂。慎不可下。言畢而去。其時華山道士符籙極高。與張結壇場於宅
B17n0089_p0296a01║內。言亦略同。張數月不敢降階。李妻亦同來。皆教以嚴慎之道。又一日黃昏時。堂下東廂有叢竹。
B17n0089_p0296a02║張見一紅衫子袖。於竹側招己者。以其李妻之來也。都忘前所戒。便下階。奔往赴之。左右隨後叫呼。
B17n0089_p0296a03║止之不得。至則見李尉衣婦人衣。拽張於林下。毆擊良久。云。此賊若不著紅衫子招。肯下階耶。乃
B17n0089_p0296a04║執之出門去。左右如醉。及醒。見張仆於林下矣。眼鼻皆血。唯心上暖。扶至堂而卒矣。（出逸史）
B17n0089_p0296a05║
B17n0089_p0296a06║段秀實
B17n0089_p0296a07║唐朱泚敗。奔涇州。京師副元帥李晟。收復宮闕。朱泚既敗走。收殘兵士。纔餘一二百人。忽昏迷。
B17n0089_p0296a08║不辨南北。因問路於田父。田父曰。豈非朱太尉耶。偽宰相源休止之曰。漢皇帝。田父曰。天地不長
B17n0089_p0296a09║兇惡。虵鼠不為龍虎。天網恢恢。去將何適。泚怒。欲殺之。俄而亡其所在。及去涇州百餘里。泚於
B17n0089_p0296a10║馬上。忽叩頭連稱乞命。手足紛紜。若有拒捍。因之墜馬。良久却蘇。左右問其故。曰。見段司農。
B17n0089_p0296a11║尋被韓旻梟斬。（出廣德神異錄）
B17n0089_p0296a12║
B17n0089_p0296a13║馬奉忠
B17n0089_p0296a14║唐元和四年。憲宗伐王承宗。中尉吐突承璀獲恒陽生口馬奉忠等三十人。馳詣闕。憲宗令斬之於東
B17n0089_p0296a15║市西坡資聖寺側。斬畢。勝業坊王忠憲者。屬羽林軍。弟忠弁。行營為恒陽所殺。忠憲含弟之讎。聞
B17n0089_p0296a16║恒陽生口至。乃佩刃往視之。敕斬畢。忠憲乃剖其心。兼兩䏶肉。歸而食之。至夜。有紫衣人扣門。
B17n0089_p0297a01║忠憲出見。自云馬奉忠。忠憲與坐。問所須。答何以苦剖我心。割我肉。忠憲曰。汝非鬼耶。對曰。
B17n0089_p0297a02║是。忠憲云。我弟為汝逆賊所殺。我乃不反兵之仇。以直報怨。汝何怪也。奉忠曰。我恒陽寇是國
B17n0089_p0297a03║賊。我以死謝國矣。汝弟為恒陽所殺。則罪在恒陽帥。我不殺汝弟。汝何妄報吾。子不聞父子之罪。
B17n0089_p0297a04║尚不相及。而汝妄報眾讎。則汝讎極多矣。須還吾心。還吾䏶。則怨可釋矣。忠憲如失。理云。與汝
B17n0089_p0297a05║萬錢可乎。答曰。還我無冤。然亦貰公歲月可矣。言畢遂滅。忠憲乃設酒饌紙錢萬貫於資聖寺前送
B17n0089_p0297a06║之。經年。忠憲兩䏶漸瘦。又言語倒錯惑亂。如失心人。更三歲而卒。則知志於報仇者。亦須詳而後
B17n0089_p0297a07║報之。（出博異志）
B17n0089_p0297a08║
B17n0089_p0297a09║鄆卒
B17n0089_p0297a10║唐元和末。王師討平鄆。汴卒有食鄆士之肉者。數歲暴疾。夢其所食卒曰。我無宿憾。既已殺之。又
B17n0089_p0297a11║食其肉。何不仁也。我已訴於上帝矣。當還我肉。我亦食之。徵債足矣。汴卒驚覺流汗。及曉。疼楚
B17n0089_p0297a12║宛轉。視其身唯皮與骨。如人腊。一夕斃矣。（出逸史）
B17n0089_p0297a13║
B17n0089_p0297a14║樂生
B17n0089_p0297a15║唐中丞杜式方。為桂州觀察使。會西原山賊反叛。奉詔討捕。續令郎中裴某。承命招撫。及過桂州。
B17n0089_p0297a16║式方遣押衙樂某。并副將二人當直。至賓州。裴命樂生與副將二人。至賊中傳詔命。并以書遺其賊
B17n0089_p0298a01║帥。招令歸復。樂生素儒士也。有心義。既至。賊帥黃少卿大喜。留醼數日。悅樂生之佩刀。懇請與
B17n0089_p0298a02║之。少卿以小婢二人酬其直。既復命。副將與生不相得。遂告於裴云。樂某以官軍虛實露於賊帥。暱
B17n0089_p0298a03║之。故贈女口。裴大怒。遣人搜檢。果得。樂生具言本末。云。某此刀價直數萬。意頗寶惜。以方奉
B17n0089_p0298a04║使。賊帥求之。不得不與。彼歸其直。二口之價。尚未及半。某有何過。生使氣者。辭色頗厲。裴君
B17n0089_p0298a05║愈怒。乃禁於賓州獄。以書與式方。并牒誣為大過。請必殺之。式方以遠鎮。制使言其下受賂於賊。
B17n0089_p0298a06║方將誅剪。不得不寘之於法。然亦心知其冤。樂生亦有狀具言。式方遂令持牒追之。面約其使曰。彼
B17n0089_p0298a07║欲逃避。汝慎勿禁。兼以吾意語之。使者至。傳式方意。樂生曰。我無罪。寧死。若逃之。是有罪
B17n0089_p0298a08║也。既至。式方乃召入。問之。生具述根本。式方乃以制使書牒示之曰。今日之事。非不知公之冤。
B17n0089_p0298a09║然無路以相救矣。如何。遂令推訊。樂生問推者曰。中丞意如何。曰。中丞以制使之意。押衙不得免
B17n0089_p0298a10║矣。曰。中丞意如此。某以奚訴。遂索筆通款。言受賊帥贓物之狀。式方頗甚憫惻。將刑。引入曰。
B17n0089_p0298a11║知公至屈。有何事相託。生曰。無之。式方曰。公有男否。曰。一人。何職。曰。得衙前虞候足矣。
B17n0089_p0298a12║式方便授牒。兼贈錢百千文。用為葬具。又問所欲。曰。某自誣死。必無逃逸。請去桎梏。沐浴。見
B17n0089_p0298a13║妻子。囑付家事。公皆許。至時。式方乃登州南門。令引出。與之訣別。樂生沐浴巾櫛。樓前拜啟
B17n0089_p0298a14║曰。某今死矣。雖死不已。式方曰。子怨我乎。曰。無。中丞為制使所迫耳。式方灑泣。遂令領至毬
B17n0089_p0298a15║場內。厚致酒饌。飡訖。召妻子別。問曰。買得棺未。可速買。兼取紙一千張。筆十管。置棺中。吾
B17n0089_p0298a16║死。當上訴於帝前。問監刑者曰。今何時。曰。日中。生曰。吾日中死。至黃昏時。便往賓州。取副
B17n0089_p0299a01║將某乙。及明年四月。殺制使裴郎中。舉頭見執捉者一人。乃虞候所由。樂曾攝都虞候。語之。汝是
B17n0089_p0299a02║我故吏。我今分死矣。爾慎無折吾頸。若如此。我亦死即當殺汝。所由至此時。亦不蝦聽信。遂以常
B17n0089_p0299a03║法。拉其頭殺之。然後笞。笞畢。拽之於外。拉者忽驚蹷。面仆於地死矣。數日。賓州報。副將以其
B17n0089_p0299a04║日黃昏。暴心痛終。制使裴君。以明年四月卒。其年十月。式方方於毬場宴敕使次。飲酒正洽。忽舉
B17n0089_p0299a05║首瞪目曰。樂某。汝今何來也。我亦無過。索酒瀝地祝之。良久又曰。我知汝屈。而竟殺汝。亦我之
B17n0089_p0299a06║罪。遂瘖不語。舁到州。及夜而殞。至今桂州城南門。樂生死所。方圓丈餘。竟無草生。後有從事於
B17n0089_p0299a07║桂者。視之信然。自古冤死者亦多。樂生一何神異也。（出逸史）
B17n0089_p0299a08║
B17n0089_p0299a09║宋申錫
B17n0089_p0299a10║唐丞相宋申錫。初為宰相。恩渥甚重。申錫亦頗以致昇平為己任。時鄭注交通縱放。以擅威柄。欲除
B17n0089_p0299a11║去之。乃以友人王璠為京兆尹。密與之約。令察注不法。將獻其狀。擒於京兆府。杖殺之。既約定。
B17n0089_p0299a12║璠飜覆小人也。以注方為中貴所愛。因欲親厚之。乃盡以申錫之謀語焉。注因報知右軍。不旬日。乃
B17n0089_p0299a13║偽作申錫之罪狀。令人告之云。以文字結於諸王。圖謀不軌。以衣物金寶奇玉為質。且令人傚其手
B17n0089_p0299a14║疏。皆至逼似。（似原作以。據明鈔本改。）獄成於內。公卿眾庶無不知其冤也。三事已降。迭入論之。方
B17n0089_p0299a15║得謫為開州司馬。至任數月。不勝其憤而卒。明年。有恩詔。令歸葬京城。至大和元（元明鈔本作九。）年
B17n0089_p0299a16║春。其夫人亭午於堂前假寐次。見申錫從中門入。不覺驚起。申錫以手招之。乃下階。曰。且來。有
B17n0089_p0300a01║少事。要令君見。便引出城。似至滻水北去數里。到一墟開。見一大坑。坑邊有小竹籠及小板匣者數
B17n0089_p0300a02║枚。皆有封記。申錫乃提一示夫人曰。此是那賊。因憤怒叱吒。問曰。是誰。曰。王璠也。我得請於
B17n0089_p0300a03║上帝矣。復詰其餘。曰。即自知。言訖。拂然而醒。遍身流汗。當時言於家人及親屬。且以筆記於衣
B17n0089_p0300a04║箱中。至其年十一月。璠果以事腰斬於市。同受戮者數人。皆同坎埋於城外。乃知宋公之神靈為不誣
B17n0089_p0300a05║矣。（出逸史）
B17n0089_p0300a06║
B17n0089_p0300a07║蜀營典
B17n0089_p0300a08║唐蜀將尹偃。營有卒。晚點後數刻不至。偃將責之。卒被酒。自理聲高。偃怒。杖數十。幾至死。卒
B17n0089_p0300a09║弟為營典。性友愛。不平偃。乃以刀剺肌。作殺尹兩字。以墨涅之。偃陰知。乃以他事杖殺典。及大
B17n0089_p0300a10║和中。南蠻入寇。偃領眾數萬。保卭偃關。偃膂力絕人。常戲左右。以𣗥節杖擊其脛。隨擊筋脹擁
B17n0089_p0300a11║腫。恃其力。悉眾出關。逐蠻數里。蠻伏發。夾攻之。大敗馬倒。中數十槍而死。初出關時。忽見所
B17n0089_p0300a12║殺典。擁黃案。大如轂。在前引。心甚惡之。問左右。咸無見者。竟死於陣。（出酉陽雜爼）