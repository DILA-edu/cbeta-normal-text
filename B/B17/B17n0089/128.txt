B17n0089_p0340a01║
B17n0089_p0340a02║太平廣記卷第一百二十八報應二十七
B17n0089_p0340a03║公孫綽王安國尼妙寂李文敏樊宗諒
B17n0089_p0340a04║滎陽氏
B17n0089_p0340a05║
B17n0089_p0340a06║公孫綽
B17n0089_p0340a07║唐王屋主簿公孫綽。到官數月。暴疾而殞。未及葬。縣令獨在廳中。見公孫具公服。從門而入。驚起
B17n0089_p0340a08║曰。與公幽顯異路。何故相干。公孫曰。某有冤。要見長官請雪。嘗忝僚佐。豈遽無情。某命未合
B17n0089_p0340a09║盡。為奴婢所厭。以利盜竊。某宅在河陰縣。長官有心。儻為密選健吏。齎牒往捉。必不漏網。宅堂
B17n0089_p0340a10║簷從東第七瓦壠下。有某形狀。以桐為之。釘布其上。已變易矣。言訖而沒。令異甚。乃擇彊卒素為
B17n0089_p0340a11║綽所厚者。持牒并書與河陰宰。其奴婢盡捕得。遂於堂簷上搜之。果獲人形。長尺餘。釘遶其身。木
B17n0089_p0340a12║漸為肉。擊之啞然有聲。綽所貯粟麥。以俟閒居之費者。悉為所盜矣。縣遂申府。奴婢數人。皆殪枯
B17n0089_p0340a13║木。（出逸史）
B17n0089_p0340a14║
B17n0089_p0340a15║王安國
B17n0089_p0340a16║涇之北鄙農人有王安國者。力穡。衣食自給。唐寶曆三年冬。夜有二盜踰牆而入。皆執利刃。安國不
B17n0089_p0341a01║敢支梧。而室內衣裘。挈之無孑遺。安國一子。名何七。年甫六七歲。方眠驚起。因叫有賊。登時為
B17n0089_p0341a02║賊射。應弦而斃。安國閭外有二驢紫色者。亦為攘去。遲明。村人集聚。共商量捕逐之路。俄而何七
B17n0089_p0341a03║之魂登房門而號。我死自是命。那復多痛。所痛者。永訣父孃耳。遂冤泣久之。鄰人會者五六十人。
B17n0089_p0341a04║皆為雪涕。因曰。勿謀追逐。明年五月。當自送死。乃召安國。附耳告之名氏。仍期勿。（勿下疑脫泄
B17n0089_p0341a05║字。）洎麥秋。安國有麥半頃。方收拾。晨有二牛來。蹊踐狼籍。安國牽歸。遍謂里中曰。誰牛傷暴我
B17n0089_p0341a06║苗。我已繫之。牛主當齎償以購。不爾。吾將詣官焉。里中共往。皆曰。此非左側人之素畜者。聚視
B17n0089_p0341a07║久之。忽有二客至曰。我牛也。昨暮驚逃。不虞至此。所損之田。請酬倍資而歸我畜焉。共里人詰所
B17n0089_p0341a08║從。因驗契書。其一乃以紫驢交致也。安國即醒何七所謂。及詢名姓皆同。遂縛之。曰。爾即去冬射
B17n0089_p0341a09║我子盡我財者。二盜相顧。不復隱。曰。天也命也。死不可逭也。即述其故。曰。我既行刼殺。遂北
B17n0089_p0341a10║竄寧慶之郊。謂事已積久。因買牛將歸岐上。昨牛抵村北二十里。徘徊不進。俟夜黑。方將過此。既
B17n0089_p0341a11║寐。夢一小兒五歲許。裸形亂舞。紛紜相迷。經宿方寤。及覺。二牛之縻紖不斷。如被解脫。則已竄
B17n0089_p0341a12║矣。因蹤跡之。由徑來至此。去冬之寇。詎敢逃焉。里人送邑。皆准於法。（出集異記）
B17n0089_p0341a13║
B17n0089_p0341a14║尼妙寂
B17n0089_p0341a15║尼妙寂。姓葉氏。江州潯陽人也。初嫁任華。潯陽之賈也。父昇。與華往復長沙廣陵間。唐貞元十一
B17n0089_p0341a16║年春。之潭州不復。過期數月。妙寂忽夢父。被髮裸形。流血滿身。泣曰。吾與汝夫。湖中遇盜。皆
B17n0089_p0342a01║已死矣。以汝心似有志者。天許復讎。但幽冥之意。不欲顯言。故吾隱語報汝。誠能思而復之。吾亦
B17n0089_p0342a02║何恨。妙寂曰。隱語云何。昇曰。殺我者。車中猴。門東草。俄而見其夫。形狀若父。泣曰。殺我
B17n0089_p0342a03║者。禾中走。一日夫。妙寂撫膺而哭。遂為女弟所呼覺。泣告其母。闔門大駭。念其隱語。杳不可
B17n0089_p0342a04║知。訪於鄰叟及鄉閭之有知者。皆不能解。秋詣上元縣。舟檝之所交處。四方士大夫多憇焉。而又邑
B17n0089_p0342a05║有瓦棺寺。寺上有閣。倚山瞰江。萬里在目。亦江湖之極境。遊人弭棹。莫不登眺。吾將緇服其間。
B17n0089_p0342a06║伺可問者。必有醒吾惑者。於是褐衣上元。捨力瓦棺寺。日持箕帚。灑掃閣下。閒則徙倚欄檻。以伺
B17n0089_p0342a07║識者。見高冠博帶。吟嘯而來者。必拜而問。居數年。無能辯者。十七年。歲在辛巳。有李公佐者。
B17n0089_p0342a08║罷嶺南從事而來。攬衣登閣。神彩雋逸。頗異常倫。妙寂前拜泣。且以前事問之。公佐曰。吾平生好
B17n0089_p0342a09║為人解疑。況子之冤懇。而神告如此。當為子思之。默行數步。喜招妙寂曰。吾得之矣。殺汝父者申
B17n0089_p0342a10║蘭。殺汝夫者申春耳。妙寂悲喜嗚咽。拜問其說。公佐曰。夫猴申生也。車去兩頭而言猴。故申字
B17n0089_p0342a11║耳。草而門。門而東。非蘭字耶。禾中走者。穿田過也。此亦申字也。一日又加夫。蓋春字耳。鬼神
B17n0089_p0342a12║欲惑人。故交錯其言。妙寂悲喜。若不自勝。久而掩涕拜謝曰。賊名既彰。雪冤有路。苟或釋惑。誓
B17n0089_p0342a13║報深恩。婦人無他。唯潔誠奉佛。祈增福海。初。泗州普光王寺有梵氏戒壇。人之為僧者必由之。四
B17n0089_p0342a14║方輻輳。僧尼繁會。觀者如市焉。公佐自楚之秦。維舟而往觀之。有一尼。眉目朗秀。若舊識者。每
B17n0089_p0342a15║過必凝視公佐。若有意而未言者。久之。公佐將去。其尼遽呼曰。侍御貞元中不為南海從事乎。公佐
B17n0089_p0342a16║曰。然。然則記小師乎。公佐曰。不記也。妙寂曰。昔瓦官寺閣求解車中猴者也。公佐悟曰。竟獲賊
B17n0089_p0343a01║否。對曰。自悟夢言。乃男服。易名士寂。泛傭於江湖之間。數年。聞蘄黃之間有申村。因往焉。流
B17n0089_p0343a02║轉周星。乃聞其村西北隅有名蘭者。默往求傭。輒賤其價。蘭喜召之。俄又聞其從父弟有名春者。於
B17n0089_p0343a03║是勤恭執事。晝夜不離。見其可為者。不顧輕重而為之。未嘗待命。蘭家器之。晝與群傭苦作。夜寢
B17n0089_p0343a04║他席。無知其非丈夫者。逾年。益自勤幹。蘭逾敬念。視士寂。即目視其子不若也。蘭或農或商。
B17n0089_p0343a05║或畜貨於武昌。關鏁啟閉悉委焉。因驗其櫃中。半是己物。亦見其父及夫常所服者。垂涕而記之。而
B17n0089_p0343a06║蘭春叔出季處。未嘗偕出。慮其擒一而驚逸也。銜之數年。永貞年重陽。二盜飲既醉。士寂奔告於
B17n0089_p0343a07║州。乘醉而獲。一問而辭伏就法。得其所喪以歸。盡奉母而請從釋教。師洪州天宮寺尼洞微。即昔時
B17n0089_p0343a08║受教者也。妙寂一女子也。血誠復讎。天亦不奪。遂以夢寐之言。獲悟於君子。與其讎者。得不同
B17n0089_p0343a09║天。碎此微軀。豈酬明哲。梵宇無他。唯虔誠法象。以報効耳。公佐大異之。遂為作傳。大和庚戌
B17n0089_p0343a10║歲。隴西李復言遊巴南。與進士沈田會於蓬州。田因話奇事。持以相示。一覽而復之。錄怪之日。遂
B17n0089_p0343a11║纂於此焉。（出續幽怪錄）
B17n0089_p0343a12║
B17n0089_p0343a13║李文敏
B17n0089_p0343a14║唐李文敏者。選授廣州錄事參軍。將至州。遇寇殺之。沈於江。俘其妻崔氏。有子五歲。隨母而去。
B17n0089_p0343a15║賊即廣州都虞候也。其子漸大。令習明經。甚聰俊。詣京赴舉下第。乃如華州。及渭南縣東。馬驚走
B17n0089_p0343a16║不可制。及夜。入一莊中。遂投莊宿。有所衣天淨紗汗衫半臂者。主嫗見之曰。此衣似頃年夫人與李
B17n0089_p0344a01║郎送路之衣。郎既似李郎。復似小娘子。取其衣視之。乃頃歲製時。為燈燼燒破。半臂帶猶在其家。
B17n0089_p0344a02║遂以李文敏遭寇之事說之。此子罷舉。徑歸問母。具以其事對。乃白官。官乃擒都虞候。縶而詰之。
B17n0089_p0344a03║所占一詞不謬。乃誅之。而給其物力。令歸渭南焉。（出聞奇錄）
B17n0089_p0344a04║
B17n0089_p0344a05║樊宗諒
B17n0089_p0344a06║唐樊宗諒為密州刺史。時屬邑有群盜。提兵入邑甿殷氏家。掠奪金帛。殺其父子。死者三人。刺史捕
B17n0089_p0344a07║之甚急。月餘不獲。有鉅鹿魏南華者。寓居齊魯之間。家甚貧。宗諒命攝司法掾。一夕。南華夢數人
B17n0089_p0344a08║皆被髮。列訴於南華曰。姓殷氏。父子三人。俱無罪而死。願明公雪其冤。南華曰。殺汝者為誰。對
B17n0089_p0344a09║曰。某所居東十里。有姓姚者。乃賊之魁也。南華許諾。驚寤。數日。（數日明鈔本作即白。）宗諒謂南華
B17n0089_p0344a10║曰。盜殺吾甿。且一月矣。莫窮其跡。豈非吏不奉職乎。爾為司法官。第往驗之。南華馳往。未至。
B17n0089_p0344a11║忽見一狐起於路旁深草中。馳入里人姚氏所居。譟而逐者以百數。其狐入一穴中。南華命以鍤發之。
B17n0089_p0344a12║得金帛甚多。乃群盜刼殷氏財也。即召姚氏子。訊其所自。目動詞訥。即收劾之。果盜之魁也。自是
B17n0089_p0344a13║盡擒其支黨。且十輩。其狐雖匿於穴中。窮之卒無所見也。豈非冤魂之所假歟。時大和中也。（出宣室志）
B17n0089_p0344a14║
B17n0089_p0344a15║滎陽氏
B17n0089_p0344a16║唐盈州令將之任。夜止屬邑古寺。方寢。見老嫗。以桐葉蒙其首。傴僂而前。令以拄杖拂其葉。嫗俯
B17n0089_p0345a01║拾而去。俄亦復來。如是者三。久之不復來矣。頃有縗裳者。自北戶升階。褰簾而前曰。將有告於
B17n0089_p0345a02║公。公無懼焉。令曰。是何妖物。曰。實鬼也。非妖也。以形容衰瘵。不敢干謁。向者竊令張嬭少達
B17n0089_p0345a03║幽情。而三遭拄杖之辱。老嬭固辭。恥其復進。是以自往哀訴。冀不逢怒焉。某滎陽氏子。嚴君牧此
B17n0089_p0345a04║州。未逾年。鍾家禍。乃護喪歸洛。夜止此寺。繼母賜冶葛花湯。并室妹同夕而斃。張嬭將哭。首碎
B17n0089_p0345a05║鐵鎚。同瘞於北牆之竹陰。某隴西先夫人即日訴於上帝。帝敕云。為人之妻。已殘戮僕妾。為人之
B17n0089_p0345a06║母。又毒殺孤嬰。居闇室。事難彰明。在天鑒。理宜誅殛。以死酬死。用謝諸孤。付司命處置訖報。
B17n0089_p0345a07║是日。先君復訴於上帝云。某遊魂不靈。乖於守慎。致令囂室。害及孤孩。彰此家風。黷於天聽。豈
B17n0089_p0345a08║止一死。能謝罪名。某三任縣令。再剖符竹。實有能績。以安黎甿。豈圖餘慶不流。見此狼狽。悠揚
B17n0089_p0345a09║丹旐。未越屬城。長男既已無辜。孀婦又俾酬死。念某旅櫬。難為瘞埋。伏乞延其生命。使某得歸葬
B17n0089_p0345a10║洛陽。獲祔先人之塋闕。某無恨矣。明年。繼母到洛陽。發背疽而卒。上帝譴怒。已至如此。今某即
B17n0089_p0345a11║無怨焉。所苦者。被僧徒築溷於骸骨之上。糞穢之獘。所不堪忍。況妹為廁神姬僕。身為廁神役夫。
B17n0089_p0345a12║積世簪纓。一日淩墜。天門阻越。上訴無階。籍公仁德。故來奉告。令曰。吾將奈何。答曰。公能發
B17n0089_p0345a13║某朽骨。沐以蘭湯。覆以衣衾。遷於高原之上。脫能賜木皮之棺。蘋藻之奠。亦望外也。令曰。諾。
B17n0089_p0345a14║乃吾反掌之易爾。鬼嗚咽再拜。令張嬭密召鸞娘子同謝明公。張嬭遽至。疾呼曰。郭君怒晚來軒屏狼
B17n0089_p0345a15║藉。已三召矣。於是縗裳者慞惶而去。明旦。令召僧徒。具以所告。遂命土工。發溷以求之。三四尺
B17n0089_p0345a16║乃得骸骨。與改瘞焉。