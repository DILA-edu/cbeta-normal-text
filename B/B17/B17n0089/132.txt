B17n0089_p0370a01║
B17n0089_p0370a02║太平廣記卷第一百三十二報應三十一（殺生）
B17n0089_p0370a03║王將軍姜略賀悅李壽方山開
B17n0089_p0370a04║王遵李知禮陸孝政果毅劉摩兒
B17n0089_p0370a05║店婦屠人劉知元季全聞當塗民
B17n0089_p0370a06║張縱
B17n0089_p0370a07║
B17n0089_p0370a08║王將軍
B17n0089_p0370a09║驍騎將軍王某者。代郡人。隋開皇末年。出鎮蒲州。性好畋獵。所殺無數。有五男。無女。後生一
B17n0089_p0370a10║女。端美。見者皆愛憐之。父母猶鍾愛。既還鄉里。女年七歲。一旦忽失所在。皆疑鄰里戲藏匿之。
B17n0089_p0370a11║訪問不見。諸兄馳馬遠尋。去家三十餘里。得於荒野中。冥然已無所識。口中唯作兔鳴。足上得荊棘
B17n0089_p0370a12║盈掬。經月餘。不食而死。父母悲痛甚。以為畋獵殺害之報也。後合家持齋。不復食肉。大理寺丞蔡
B17n0089_p0370a13║宣明。曾為代府法曹。親說之。（出冥報記）
B17n0089_p0370a14║
B17n0089_p0370a15║姜略
B17n0089_p0370a16║隋鷹揚郎將天水姜略。少好畋獵。善放鷹犬。後遇病。見群鳥千數。皆無頭。圍繞略牀。叫鳴曰。急
B17n0089_p0371a01║還我頭來。略輒頭痛氣絕。久而後蘇。因請眾僧。急為諸鳥追福。許之皆去。既而得愈。終身絕酒
B17n0089_p0371a02║肉。不殺生命。姜略嘗自說其事。（出冥報記）
B17n0089_p0371a03║
B17n0089_p0371a04║賀悅
B17n0089_p0371a05║唐武德中。隰州大寧人賀悅。為鄰人牛犯其稼。乃以繩勒牛舌斷。後生三子。並皆瘖啞。不能言。
B17n0089_p0371a06║（出法苑珠林）
B17n0089_p0371a07║
B17n0089_p0371a08║李壽
B17n0089_p0371a09║唐交州都督遂安公李壽。貞觀初。罷職歸京第。性好畋獵。常籠鷹數聯。殺鄰狗餧鷹。既而公疾。見
B17n0089_p0371a10║五犬來責命。公謂之曰。殺汝者奴通達之過。非我罪也。犬曰。通達豈得自任耶。且我等既不盜汝
B17n0089_p0371a11║食。自於門首過。而枉殺我等。要當相報。終不休也。公謝罪。請為追福。四犬許之。一白犬不許。
B17n0089_p0371a12║曰。既無罪殺我。我未死間。汝又生割我肉。臠臠苦痛。我思此毒。何有放汝耶。俄見一人。為之請
B17n0089_p0371a13║於犬曰。殺彼於汝無益。放令為汝追福。不亦善乎。犬乃許之。有頃公蘇。遂患偏風。肢體不遂。於
B17n0089_p0371a14║是為犬追福。而公疾竟不差。（出冥報記）
B17n0089_p0371a15║
B17n0089_p0371a16║方山開
B17n0089_p0372a01║唐曹州武城人方山開。少善弓矢。尤好遊獵。以之為業。所殺無數。貞觀十一年死。經一宿蘇。云。
B17n0089_p0372a02║初死之時。被二十人引去。行可十餘里。即上一山。三鬼共引山開。登梯而進。上欲至頂。忽有一大
B17n0089_p0372a03║白鷹。鐵為觜爪。飛來。攫山開左頰而去。又有一黑鷹。亦鐵觜爪。攫其右肩而去。及至山頂。引至
B17n0089_p0372a04║廳事。見一官人。被服緋衣。首冠黑幘。謂山開曰。生平有何功德。可具言之。對曰。立身已來。不
B17n0089_p0372a05║修功德。官曰。可宜引向南院觀望。二人即引南行。至一城。非常險峻。二人扣城北門數下。門遂
B17n0089_p0372a06║開。見其城中赫然。總是猛火。門側有數毒蛇。皆長十餘丈。頭大如五斗斛。口中吐火。如欲射人。
B17n0089_p0372a07║山開恐懼。不知所出。唯知叩頭念佛而已。門即自開。乃還見官人。欲遣受罪。侍者諫曰。山開未合
B17n0089_p0372a08║即死。但恐一入此城。不可得出。未若且放。令修功德。官人曰。善。令前二人送之。依舊道而下。
B17n0089_p0372a09║復有鷹欲攫之。賴此二人援護得免。及下山。見一大坑。極穢惡。忽被二人推入。須臾即蘇。面及右
B17n0089_p0372a10║膊之上。爪蹟宛然。終身不滅。遂舍妻子。以宅為佛院。恒以誦經為業。（出法苑珠林）
B17n0089_p0372a11║
B17n0089_p0372a12║王遵
B17n0089_p0372a13║唐王遵者。河內人也。兄弟三人。並時疾甚。宅有鵲巢。旦夕翔鳴。忿其喧噪。兄弟共惡之。及病
B17n0089_p0372a14║瘥。因張鵲。斷舌而放之。既而兄弟皆患口齒之疾。家漸貧。以至行乞。（出宣驗志。明鈔本作出宣室志。按御
B17n0089_p0372a15║覽七四引作出靈驗記）
B17n0089_p0372a16║
B17n0089_p0373a01║
B17n0089_p0373a02║李知禮
B17n0089_p0373a03║唐隴西李知禮。少趫捷。善弓射。能騎乘。兼攻放彈。所殺甚多。有時捕魚。不可勝數。貞觀十九
B17n0089_p0373a04║年。病數日即死。乃見一鬼。並牽馬一匹。大於俗間所乘之馬。謂知禮曰。閻羅王追公。乃令知禮乘
B17n0089_p0373a05║馬。須臾之間。忽至王前。王約束云。遣汝討賊。必不得敗。敗即殺汝。有同侶二十四人。向東北
B17n0089_p0373a06║望。賊不見邊際。天地盡昏。埃下如雨。知禮等敗。知禮語同行曰。王教嚴重。寧向前死。不可敗
B17n0089_p0373a07║歸。知禮回馬。射三箭以後。諸賊已稍退却。箭五發。賊遂敗散。事畢謁王。王責知禮曰。（曰原作汝。
B17n0089_p0373a08║據明鈔本改。）敵雖退。何為初戰之時。（之時法苑珠林四二作即敗。）即便以麻辮髮。並縛手足。臥在石上。以大
B17n0089_p0373a09║石鎮而磨之。前後四人。體並潰爛。次到知禮。厲聲叫曰。向者賊退。（原本無退字。據明鈔本補。）並知禮之
B17n0089_p0373a10║力。還被王殺。無以勵後。王遂釋放不管束。凡經三日。忽向西北出行。入一牆院。見飛禽走獸。可
B17n0089_p0373a11║滿三四畝。總來索命。漸相逼近。曾射殺一雌犬。此犬直向前囓其面。次及身體。無不被傷。復見
B17n0089_p0373a12║三大鬼。各長丈餘。共剝知禮皮肉。須臾總盡。面及（明鈔本面上有唯字。無及字。）目白骨。並五臟等得存。
B17n0089_p0373a13║乃以此肉分乞禽獸。其肉剝而復生。生而復剝。如此三日。苦毒之甚。不可勝紀。事畢。大鬼及禽獸
B17n0089_p0373a14║等。忽然總失。知禮回顧。不見一物。遂踰牆南走。莫知所之。意中似如一跳千里。復有一鬼逐及知
B17n0089_p0373a15║禮。乃以鐵籠罩之。有無數魚競來唼食。食畢。鬼遂倒廻。魚亦不見。其家舊供養一僧。其僧先死。
B17n0089_p0373a16║來與知禮去籠。語知禮曰。檀越大飢。授以白物三丸。如棗。令知禮噉之。應時而飽。乃云。檀越
B17n0089_p0374a01║宜還家。僧亦別去。知禮所居宅北。見一大坑。其中有諸槍矟攢植。不可得過。見其兄女並婢齎箱。
B17n0089_p0374a02║箱內有錢絹。及別置一器飲食。在坑東北。知禮心中。謂此婢及姪女遊戲。意甚怪之。回首北望。即
B17n0089_p0374a03║見一鬼。挺劒直進。知禮惶懼。委身投坑。即得蘇也。自從初死。至於重生。凡經六日。後問家中。
B17n0089_p0374a04║乃是姪女持紙錢絹及飯饌為奠禮。當時所視。乃是銅錢絲絹也。（出冥報記）
B17n0089_p0374a05║
B17n0089_p0374a06║陸孝政
B17n0089_p0374a07║唐雍州陸孝政。貞觀中為右衛隰川府左果毅。孝政為性躁急。多為殘害。府內先有蜜蜂一龕。分飛聚
B17n0089_p0374a08║於宅南樹上。孝政遣人移就別龕。蜂未去之間。孝政大怒。遂以湯就樹沃死。殆無孑遺。至明年五
B17n0089_p0374a09║月。孝政於廳晝寢。忽有一蜂螫其舌上。遂即紅腫塞口。數日而死。（出法苑珠林）
B17n0089_p0374a10║
B17n0089_p0374a11║果毅
B17n0089_p0374a12║唐貞觀永徽間。盩厔鄠縣界有果毅。每客來。恒買豚設饌。衛士家生十豚。總買盡。其最後買者。煮
B17n0089_p0374a13║尚未熟。果毅對客坐。遂聞婦人哭聲。意疑其妻。向家看之。不哭。至廳。又聞哭聲。看妻還不哭。
B17n0089_p0374a14║如此數廻。後更向家。即聞哭聲在門外。若門外。即聞哭聲在家中。其客大驚。不安席。似聞哭聲
B17n0089_p0374a15║云。男女生十箇。總被果毅吃盡。其客數遍聽之。了了聞此。客惻之即去。果毅驚。因此得病。數旬
B17n0089_p0374a16║而終。長安（安原作客。據明鈔本改。）共傳此事焉。（出法苑珠林）
B17n0089_p0375a01║
B17n0089_p0375a02║劉摩兒
B17n0089_p0375a03║唐汾州孝義縣泉村人劉摩兒。顯慶四年八月。遇病而終。男師保。明日又死。父子平生。行皆險詖。
B17n0089_p0375a04║比鄰有祁隴威。因採樵。被車碾死。經數日而蘇。乃見摩兒男師保。在鑊湯中。須臾之間。皮肉俱
B17n0089_p0375a05║盡。無復人形。唯見白骨。如此良久。還復本形。隴威問其故。對曰。我為射獵。故受此罪。又謂保
B17n0089_p0375a06║曰。卿父何在。對曰。我父罪重。不可卒見。卿既即還。請白家中。為修齋福。言訖。被使催促。前
B17n0089_p0375a07║至府舍。見館宇崇峻。執杖者二十餘人。一官人問曰。汝比有何福業。對曰。隴威去年正月。在獨村
B17n0089_p0375a08║看誦一切經。脫衫一領布施。兼受五戒。至今不犯。官人乃云。若如所云。無量功德。何須來此。遂
B17n0089_p0375a09║索簿勘。及見簿。乃曰。其人合死不虛。側注云。受戒布施福助。更合延壽。乃遣人送還。當時蘇
B17n0089_p0375a10║活。（出法苑珠林）
B17n0089_p0375a11║
B17n0089_p0375a12║店婦
B17n0089_p0375a13║唐顯慶中。長安城西路側有店家新婦誕一小男。月滿日。親族慶會。欲殺羊。羊數向屠人跪拜。屠人
B17n0089_p0375a14║報家內。家內大小不以為徵。遂即殺之。將肉就釜煮。餘人貪料理蔥蒜餅食。令產婦抱兒看煮肉。抱
B17n0089_p0375a15║兒火前。釜忽然自破。湯衝灰火。直射母子。母子俱亡。店人見聞之者。多斷殺生焉。（出法苑珠林）
B17n0089_p0375a16║
B17n0089_p0376a01║
B17n0089_p0376a02║屠人
B17n0089_p0376a03║唐總章咸亨中。京師有屠人。積代相傳為業。因病遂死。乃被眾羊懸之。一如殺羊法。兩羊捉手。諸
B17n0089_p0376a04║羊捉脚。一羊持刀刺頸。出血數斗。乃死。少頃還蘇。此人未活之前。家人見繞頸有鮮血。驚共看
B17n0089_p0376a05║之。頸有被刺處。還似刺羊。一邊刀孔小。一邊刀孔大。數年瘡始合。（出廣古今五行記）
B17n0089_p0376a06║
B17n0089_p0376a07║劉知元
B17n0089_p0376a08║唐虔州司士劉知元攝判司倉。大酺時。司馬楊舜臣謂之曰。買肉必須含胎。肥脆可食。餘瘦不堪。知
B17n0089_p0376a09║元乃揀取懷孕牛犢及猪羊驢等殺之。其胎仍動。良久乃絕。無何。舜臣一奴。無病而死。心上仍煖。
B17n0089_p0376a10║七日而蘇。云。見一水犢白額。并子隨之。見王訴云。懷胎五箇月。枉殺母子。須臾。又見猪羊驢
B17n0089_p0376a11║等。皆領子來訴。見劉司士答款。引楊司馬處分如此。居三日而知元卒亡。又五日而舜臣死。（出朝野僉
B17n0089_p0376a12║載）
B17n0089_p0376a13║
B17n0089_p0376a14║季全聞
B17n0089_p0376a15║唐則天初。京兆人季全聞家富於財。性好殺戮。猪羊驢犢。皆烹宰於前。常養鷹鷂數十聯。春夏採魚
B17n0089_p0376a16║鼈。秋冬獵狐兔。常與諸子取鳥雀。以刀齊刈其頭。即放飛。看其飛得近遠。遠者為勝。近者為負。
B17n0089_p0377a01║以此戲樂。在家極嚴殘。婢妾及奴客。有少事。或懸開其心。或剜去其眼。其妻初生一子。自眼上
B17n0089_p0377a02║䀹。有皮垂下。至於鼻。從額已後。又有一片皮。垂至於項。有似人着帽焉。後生一子。牙爪如虎。
B17n0089_p0377a03║口似鷹吻。又生一子。從項至腰有縫。撥看。見其心肺五臟。生而俱死。其人有兄。亦好鷹犬弋獵。
B17n0089_p0377a04║性又殘忍酷毒。其妻生男。項上有肉枷。或如鳥獸魚鱉形。或無眼鼻者數矣。（出廣古今五行記）
B17n0089_p0377a05║
B17n0089_p0377a06║當塗民
B17n0089_p0377a07║吳俗。取鮮魚皆生之。欲食則投之沸湯。偃轉移時乃死。天寶八載。當塗有業人取鱓魚。是春得三頭
B17n0089_p0377a08║鱓。其子去鱓皮。斷其頭。燃火將羹之。其鱓則化為蛇。赤文斒斕。長數尺。行趨門外。其子走反
B17n0089_p0377a09║顧。餘二鱓亦已半為蛇。須臾化畢。皆去。其子遂病。明日死。於是一家七人。皆相繼死。十餘日且
B17n0089_p0377a10║盡。當塗令王休愔。以其無人也。命葬之。（出紀聞）
B17n0089_p0377a11║
B17n0089_p0377a12║張縱
B17n0089_p0377a13║唐泉州晉江縣尉張縱者。好啖鱠。忽被病死。心上猶煖。後七日蘇。云。初有黃衫吏告云。王追。縱
B17n0089_p0377a14║隨行。尋見王。王問吏。我追張縱。何故將張縱來。宜速遣去。旁有一吏白王曰。此人好啖膾。暫可
B17n0089_p0377a15║罰為魚。王令縱去作魚。又曰。當還本身。便被所白之吏引至河邊。推縱入水。化成小魚。長一寸
B17n0089_p0377a16║許。日夕增長。至七日。長二尺餘。忽見罟師至河所下網。意中甚懼。不覺已入網中。為罟師所得。
B17n0089_p0378a01║置之船中草下。須臾聞晉江王丞使人求魚為鱠。罟師初以小魚與之。還被杖。復至網所搜索。乃於草
B17n0089_p0378a02║下得鯉。持還王家。至前堂。見丞夫人對鏡理粧。偏袒一膊。至廚中。被膾人將刀削鱗。初不覺痛。
B17n0089_p0378a03║但覺鐵冷泓然。尋被剪頭。本身遂活。時殿下侍御史李萼左遷晉江尉。正在王家飡鱠。聞縱活。遽往
B17n0089_p0378a04║視之。既入。縱迎接其手。謂萼曰。飡膾飽耶。萼因問何以得知。縱具言始末。方知所飡之鱗。是縱
B17n0089_p0378a05║本身焉。（出廣異記）