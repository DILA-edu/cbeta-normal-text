B17n0091_p0453a01║晉書卷九十五藝術傳佛圖澄
B17n0091_p0453a02║佛圖澄，天竺人也。本姓帛氏。少學道，妙通玄術。永嘉四年，來適洛陽，自云百有餘
B17n0091_p0453a03║歲，常服氣自養，能積日不食。善誦神呪，能役使鬼神。腹旁有一孔，常以絮塞之，每夜讀
B17n0091_p0453a04║書，則拔絮，孔中出光，照于一室。又嘗齋時，平旦至流水側，從腹旁孔中引出五藏六府洗
B17n0091_p0453a05║之，訖，還內腹中。又能聽鈴音以言吉凶，莫不懸驗。
B17n0091_p0453a06║及洛中寇亂，乃潛草野以觀變。石勒屯兵葛陂，專行殺戮，沙門遇害者甚眾。澄投勒
B17n0091_p0453a07║大將軍郭黑略家，黑略每從勒征伐，輒豫克勝負，勒疑而問曰：「孤不覺卿有出眾智謀，而每
B17n0091_p0453a08║知軍行吉凶何也？」黑略曰：「將軍天挺神武，幽靈所助，有一沙門智術非常，云將軍當略有
B17n0091_p0453a09║區夏，己應為師。臣前後所白，皆其言也。」勒召澄，試以道術。澄即取鉢盛水，燒香呪之，
B17n0091_p0453a10║須臾鉢中生青蓮花，光色曜日，勒由此信之。
B17n0091_p0453a11║勒自葛陂還河北，過枋頭，枋頭人夜欲斫營，澄謂黑略曰：「須臾賊至，可令公知。」果如
B17n0091_p0453a12║其言，有備，故不敗。勒欲試澄，夜冠冑衣甲，執刀而坐，遣人告澄云：「夜來不知大將軍何
B17n0091_p0453a13║所在。」使人始至，未及有言，澄逆問曰：「平居無寇，何故夜嚴？」勒益信之。勒後因忿，欲害
B17n0091_p0453a14║諸道士，并欲苦澄。澄迺潛避至黑略舍，語弟子曰：「若將軍信至，問吾所在者，報云不知所
B17n0091_p0453a15║之。」既而勒使至，覓澄不得。使還報勒，勒驚曰：「吾有惡意向澄，澄捨我去矣。」通夜不寢，
B17n0091_p0453a16║思欲見澄。澄知勒意悔，明旦造勒。勒曰：「昨夜何行？」澄曰：「公有怒心，昨故權避公。今
B17n0091_p0454a01║改意，是以敢來。」勒大笑曰：「道人謬矣。」
B17n0091_p0454a02║襄國城塹水源在城西北五里，其水源暴竭，勒問澄何以致水。澄曰：「今當敕龍取水。」
B17n0091_p0454a03║迺與弟子法首等數人至故泉源上，坐繩牀，燒安息香，呪願數百言。如此三日，水泫然微
B17n0091_p0454a04║流，有一小龍長五六寸許，隨水而來，諸道士競往視之。有頃，水大至，隍塹皆滿。
B17n0091_p0454a05║鮮卑段末波攻勒，眾甚盛。勒懼，問澄。澄曰：「昨日寺鈴鳴云，明旦食時，當擒段末
B17n0091_p0454a06║波。」勒登城望末波軍，不見前後，失色曰：「末波如此，豈可獲乎！」更遣夔安問澄。澄曰：
B17n0091_p0454a07║「已獲末波矣。」時城北伏兵出，遇末波，執之。澄勸勒宥末波，遣還本國，勒從之，卒獲
B17n0091_p0454a08║其用。
B17n0091_p0454a09║劉曜遣從弟岳攻勒，勒遣石季龍距之。岳敗，退保石梁塢，季龍堅柵守之。澄在襄國，
B17n0091_p0454a10║忽歎曰：「劉岳可憫！」弟子法祚問其故，澄曰：「昨日亥時，岳已敗被執。」果如所言。
B17n0091_p0454a11║及曜自攻洛陽，勒將救之，其羣下咸諫以為不可。勒以訪澄，澄曰：「相輪鈴音云：『秀
B17n0091_p0454a12║支替戾岡，僕谷劬禿當。』此羯語也。秀支，軍也。替戾岡，出也。僕谷，劉曜胡位也。劬
B17n0091_p0454a13║禿當，捉也。此言軍出捉得曜也。」又令一童子潔齋七日，取麻油合胭脂，躬自研於掌中，舉
B17n0091_p0454a14║手示童子，粲然有輝。童子驚曰：「有軍馬甚眾，見一人長大白皙，以朱絲縛其肘。」澄曰：
B17n0091_p0454a15║「此即曜也。」勒甚悅，遂赴洛距曜，生擒之。
B17n0091_p0455a01║勒僭稱趙天王，行皇帝事，敬澄彌篤。時石蔥將叛，澄誡勒曰：「今年蔥中有蟲，食必害
B17n0091_p0455a02║人，可令百姓無食蔥也。」勒班告境內，慎無食蔥。俄而石蔥果走。勒益重之，事必諮而後
B17n0091_p0455a03║行，號曰大和尚。
B17n0091_p0455a04║勒愛子斌暴病死，將殯，勒歎曰：「朕聞虢太子死，扁鵲能生之，今可得效乎？」乃令告
B17n0091_p0455a05║澄。澄取楊枝沾水，灑而呪之，就執斌手曰：「可起矣！」因此遂蘇，有頃，平復。自是勒諸子
B17n0091_p0455a06║多在澄寺中養之。勒死之年，天靜無風，而塔上一鈴獨鳴，澄謂眾曰：「鈴音云，國有大喪，
B17n0091_p0455a07║不出今年矣。」既而勒果死。
B17n0091_p0455a08║及季龍僭位，遷都於鄴，傾心事澄，有重於勒。下書衣澄以綾錦，乘以彫輦，朝會之日，
B17n0091_p0455a09║引之升殿，常侍以下悉助舉輿，太子諸公扶翼而上，主者唱大和尚，眾坐皆起，以彰其尊。
B17n0091_p0455a10║又使司空李農旦夕親問，其太子諸公五日一朝，尊敬莫與為比。支道林在京師，聞澄與諸
B17n0091_p0455a11║石遊，乃曰：「澄公其以季龍為海鷗鳥也。」百姓因澄故多奉佛，皆營造寺廟，相競出家，真偽
B17n0091_p0455a12║混淆，多生愆過。季龍下書料簡，其著作郎王度奏曰：「佛，外國之神，非諸華所應祠奉。漢
B17n0091_p0455a13║代初傳其道，惟聽西域人得立寺都邑，以奉其神，漢人皆不出家。魏承漢制，亦循前軌。今
B17n0091_p0455a14║可斷趙人悉不聽詣寺燒香禮拜，以遵典禮，其百辟卿士下逮眾隸，例皆禁之，其有犯者，與
B17n0091_p0455a15║淫祀同罪。其趙人為沙門者，還服百姓。」朝士多同度所奏。季龍以澄故，下書曰：「朕出自
B17n0091_p0456a01║邊戎，忝君諸夏，至於饗祀，應從本俗。佛是戎神，所應兼奉，其夷趙百姓有樂事佛者，特
B17n0091_p0456a02║聽之。」
B17n0091_p0456a03║澄時止鄴城寺中，弟子徧於郡國。嘗遣弟子法常北至襄國，弟子法佐從襄國還，相遇
B17n0091_p0456a04║於梁基城下，對車夜談，言及和尚，比旦各去。佐始入，澄逆笑曰：「昨夜爾與法常交車共說
B17n0091_p0456a05║汝師邪？」佐愕然愧懺。於是國人每相語：「莫起惡心，和尚知汝。」及澄之所在，無敢向其方
B17n0091_p0456a06║面涕唾者。
B17n0091_p0456a07║季龍太子邃有二子，在襄國，澄語邃曰：「小阿彌比當得疾，可往看之。」邃即馳信往視，
B17n0091_p0456a08║果已得疾。太醫殷騰及外國道士自言能療之，澄告弟子法牙曰：「正使聖人復出，不愈此
B17n0091_p0456a09║疾，況此等乎！」後三日果死。邃將圖為逆，謂內豎曰：「和尚神通，儻發吾謀。明日來者，當
B17n0091_p0456a10║先除之。」澄月望將入覲季龍，謂弟子僧慧曰：「昨夜天神呼我曰：『明日若入，還勿過人。』我
B17n0091_p0456a11║儻有所過，汝當止我。」澄常入，必過邃。邃知澄入，要候甚苦。澄將上南臺，僧慧引衣，澄
B17n0091_p0456a12║曰：「事不得止。」坐未安便起，邃固留不住，所謀遂差。還寺，歎曰：「太子作亂，其形將成，
B17n0091_p0456a13║欲言難言，欲忍難忍。」乃因事從容箴季龍，季龍終不能解。俄而事發，方悟澄言。
B17n0091_p0456a14║後郭黑略將兵征長安北山羌，墮羌伏中。時澄在堂上坐，慘然改容曰：「郭公今有厄。」
B17n0091_p0456a15║乃唱云：「眾僧祝願。」澄又自祝願。須臾，更曰：「若東南出者活，餘向者則困。」復更祝願。有
B17n0091_p0457a01║頃，曰：「脫矣。」後月餘，黑略還，自說墜羌圍中，東南走，馬乏，正遇帳下人，推馬與之曰：「公
B17n0091_p0457a02║乘此馬，小人乘公馬，濟與不濟，命也。」略得其馬，故獲免。推檢時日，正是澄祝願時也。
B17n0091_p0457a03║時天旱，季龍遣其太子詣臨漳西滏口祈雨，久而不降，乃令澄自行，即有白龍二頭降於
B17n0091_p0457a04║祠所，其日大雨方數千里。澄嘗遣弟子向西域市香，既行，澄告餘弟子曰：「掌中見買香弟
B17n0091_p0457a05║子在某處被劫垂死。」因燒香祝願，遙救護之。弟子後還，云某月某日某處為賊所劫，垂當
B17n0091_p0457a06║見殺，忽聞香氣，賊無故自驚曰：「救兵已至。」棄之而走。黃河中舊不生黿，時有得者，以獻
B17n0091_p0457a07║季龍。澄見而歎之曰：「桓溫入河，其不久乎！」溫字元子，後果如其言也。季龍嘗晝寢，夢
B17n0091_p0457a08║見羣羊負魚從東北來，寤以訪澄。澄曰：「不祥也，鮮卑其有中原乎！」後亦皆驗。澄嘗與季
B17n0091_p0457a09║龍升中臺，澄忽驚曰：「變，變，幽州當火災。」乃取酒噀之，久而笑曰：「救已得矣。」季龍
B17n0091_p0457a10║遣驗幽州，云爾日火從四門起，西南有黑雲來，驟雨滅之，雨亦頗有酒氣
B17n0091_p0457a11║石宣將殺石韜，宣先到寺與澄同坐，浮屠一鈴獨鳴，澄謂曰：「解鈴音乎？鈴云胡子洛
B17n0091_p0457a12║度。」宣變色曰：「是何言歟？」澄謬曰：「老胡為道，不能山居無言，重茵美服，豈非洛度乎！」
B17n0091_p0457a13║石韜後至，澄孰視良久。韜懼而問澄，澄曰：「怪公血臭，故相視耳。」季龍夢龍飛西南，自天
B17n0091_p0457a14║而落，旦而問澄，澄曰：「禍將作矣，宜父子慈和，深以慎之。」季龍引澄入東閤，與其后杜氏
B17n0091_p0457a15║問訊之。澄曰：「脅下有賊，不出十日，自浮圖以西，此殿以東，當有血流，慎勿東也。」杜后
B17n0091_p0458a01║曰：「和尚耄邪！何處有賊？」澄即易語云：「六情所受，皆悉是賊。老自應耄，但使少者不昏
B17n0091_p0458a02║即好耳。」遂便寓言，不復彰的。後二日，宣果遣人害韜於佛寺中，欲因季龍臨喪殺之。季
B17n0091_p0458a03║龍以澄先誡，故獲免。及宣被收，澄諫季龍曰：「皆陛下之子也，何為重禍邪！陛下若含怒
B17n0091_p0458a04║加慈者，尚有六十餘歲。如必誅之，宣當為彗星下掃鄴宮。」季龍不從。後月餘，有一妖馬，
B17n0091_p0458a05║髦尾皆有燒狀，入中陽門，出顯陽門，東首東宮，皆不得入，走向東北，俄爾不見。澄聞而歎
B17n0091_p0458a06║曰：「災其及矣！」季龍大享羣臣於太武前殿，澄吟曰：「殿乎，殿乎！棘子成林，將壞人衣。」
B17n0091_p0458a07║季龍令發殿石下視之，有棘生焉。冉閔小字棘奴。
B17n0091_p0458a08║季龍造太武殿初成，圖畫自古賢聖、忠臣、孝子、烈士、貞女，皆變為胡狀，旬餘，頭悉縮
B17n0091_p0458a09║入肩中，惟冠䯰髣髴微出，季龍大惡之，祕而不言也。澄對之流涕，乃自啟塋墓於鄴西紫
B17n0091_p0458a10║陌，還寺，獨語曰：「得三年乎？」自答：「不得。」又曰：「得二年、一年、百日、一月乎？」自答：
B17n0091_p0458a11║「不得。」遂無復言。謂弟子法祚曰：「戊申歲禍亂漸萌，己酉石氏當滅。吾及其未亂，先從
B17n0091_p0458a12║化矣。」卒於鄴宮寺。後有沙門從雍州來，稱見澄西入關，季龍掘而視之，惟有一石而無尸。
B17n0091_p0458a13║季龍惡之曰：「石者，朕也，葬我而去，吾將死矣。」因而遇疾。明年，季龍死，遂大亂。
B17n0091_p0458a14║
B17n0091_p0458a15║麻襦
B17n0091_p0459a01║麻襦者，不知何許人也，莫得其姓名。石季龍時，在魏縣市中乞丐，恒着麻襦布裳，故
B17n0091_p0459a02║時人謂之麻襦。言語卓越，狀如狂者，乞得米穀不食，輒散置大路，云飴天馬。趙興太守籍
B17n0091_p0459a03║狀收送詣季龍。
B17n0091_p0459a04║先是，佛圖澄謂季龍曰：「國東二百里某月日當送一非常人，勿殺之也。」如期果至。季
B17n0091_p0459a05║龍與共語，了無異言，惟道「陛下當終一柱殿下」。季龍不解，送以詣澄。麻襦謂澄曰：「昔在
B17n0091_p0459a06║光和中會，奄至今日。酉戎受玄命，絕曆終有期。金離消于壤，邊荒不能遵，驅除靈期
B17n0091_p0459a07║迹，莫已已之懿。裔苗葉繁，其來方積。休期於何期，永以歎之。」澄曰：「天迴運極，否將不
B17n0091_p0459a08║支，九木水為難，無可以術寧。玄哲雖存世，莫能基必莫能基必穨。久遊閻浮利，擾擾多
B17n0091_p0459a09║此患。行登陵雲宇，會於虛游間。」其所言人莫能曉。季龍遣驛馬送還本縣，既出城，請步，
B17n0091_p0459a10║云：「我當有所過，君至合口橋見待。」使人如言而馳，至橋，麻襦已先至。
B17n0091_p0459a11║後慕容儁投季龍尸於漳水，倚橋柱不流，時人以為「一柱殿下」即謂此也。及元帝嗣位
B17n0091_p0459a12║江左，亦以為「天馬」之應云。
B17n0091_p0459a13║
B17n0091_p0459a14║單道開
B17n0091_p0459a15║單道開，敦煌人也。常衣粗褐，或贈以繒服，皆不著，不畏寒暑，晝夜不臥。恒服細石
B17n0091_p0460a01║子，一吞數枚，日一服，或多或少。好山居，而山樹諸神見異形試之，初無懼色。
B17n0091_p0460a02║石季龍時，從西平來，一日行七百里，其一沙彌年十四，行亦及之。至秦州，表送到鄴，
B17n0091_p0460a03║季龍令佛圖澄與語，不能屈也。初止鄴城西沙門法綝祠中，後徙臨漳昭德寺。於房內造重
B17n0091_p0460a04║閤，高八九尺，於上編菅為禪室，常坐其中。季龍資給甚厚，道開皆以施人。人或來諮問
B17n0091_p0460a05║者，道開都不答。日服鎮守藥數丸，大如梧子，藥有松蜜薑桂伏苓之氣，時復飲荼蘇一二升
B17n0091_p0460a06║而已。自云能療目疾，就療者頗驗。視其行動，狀若有神。佛圖澄曰：「此道士觀國興衰，
B17n0091_p0460a07║若去者，當有大亂。」及季龍末，道開南渡許昌，尋而鄴中大亂。
B17n0091_p0460a08║升平三年至京師，後至南海，入羅浮山，獨處茅茨，蕭然物外。年百餘歲，卒於山舍，敕
B17n0091_p0460a09║弟子以尸置石穴中，弟子乃移入石室。陳郡袁宏為南海太守，與弟穎叔及沙門支法防共登
B17n0091_p0460a10║羅浮山，至石室口，見道開形骸如生，香火瓦器猶存。宏曰：「法師業行殊羣，正當如蟬蛻
B17n0091_p0460a11║耳。」乃為之贊云。
B17n0091_p0460a12║
B17n0091_p0460a13║僧涉
B17n0091_p0460a14║僧涉者，西域人也，不知何姓。少為沙門，苻堅時入長安。虛靜服氣，不食五穀，日能
B17n0091_p0460a15║行五百里，言未然之事，驗若指掌。能以祕祝下神龍，每旱，堅常使之呪龍請雨。俄而龍下
B17n0091_p0461a01║鉢中，天輒大雨，堅及羣臣親就鉢觀之。卒於長安。後大旱移時，苻堅歎曰：「涉公若在，豈
B17n0091_p0461a02║憂此乎！」
B17n0091_p0461a03║
B17n0091_p0461a04║鳩摩羅什
B17n0091_p0461a05║鳩摩羅什，天竺人也。世為國相。父鳩摩羅炎，聰懿有大節，將嗣相位，乃辭避出家，
B17n0091_p0461a06║東渡蔥嶺。龜茲王聞其名，郊迎之，請為國師。王有妹，年二十，才悟明敏，諸國交娉，並不
B17n0091_p0461a07║許，及見炎，心欲當之，王乃逼以妻焉。既而羅什在胎，其母慧解倍常。及年七歲，母遂與
B17n0091_p0461a08║俱出家。
B17n0091_p0461a09║羅什從師受經，日誦千偈，偈有三十二字，凡三萬二千言，義亦自通。年十二，其母攜
B17n0091_p0461a10║到沙勒，國王甚重之，遂停沙勒一年。博覽五明諸論及陰陽星算，莫不必盡，妙達吉凶，言
B17n0091_p0461a11║若符契。為性率達，不拘小檢，修行者頗共疑之。然羅什自得於心，未嘗介意，專以大乘為
B17n0091_p0461a12║化，諸學者皆共師焉。年二十，龜茲王迎之還國，廣說諸經，四遠學徒莫之能抗。
B17n0091_p0461a13║有頃，羅什母辭龜茲王往天竺，留羅什住，謂之曰：「方等深教，不可思議，傳之東土，惟
B17n0091_p0461a14║爾之力。但於汝無利，其可如何？」什曰：「必使大化流傳，雖苦而無恨。」母至天竺，道成，進
B17n0091_p0461a15║登第三果。西域諸國咸伏羅什神儁，每至講說，諸王皆長跪坐側，令羅什踐而登焉。
B17n0091_p0462a01║苻堅聞之，密有迎羅什之意。會太史奏云：「有星見外國分野，當有大智入輔中國。」堅
B17n0091_p0462a02║曰：「朕聞西域有鳩摩羅什，將非此邪？」乃遣驍騎將軍呂光等率兵七萬，西伐龜茲，謂光曰：
B17n0091_p0462a03║「若獲羅什，即馳驛送之。」光軍未至，羅什謂龜茲王白純曰：「國運衰矣，當有勍敵從日下
B17n0091_p0462a04║來，宜恭承之，勿抗其鋒。」純不從，出兵距戰，光遂破之，乃獲羅什。光見其年齒尚少，以凡
B17n0091_p0462a05║人戲之，強妻以龜茲王女，羅什距而不受，辭甚苦至。光曰：「道士之操不踰先父，何所固
B17n0091_p0462a06║辭？」乃飲以醇酒，同閉密室。羅什被逼，遂妻之。光還，中路置軍於山下，將士已休，羅什
B17n0091_p0462a07║曰：「在此必狼狽，宜徙軍隴上。」光不納。至夜，果大雨，洪潦暴起，水深數丈，死者數千人，
B17n0091_p0462a08║光密異之。
B17n0091_p0462a09║光欲留王西國，羅什謂光曰：「此凶亡之地，不宜淹留，中路自有福地可居。」光還至涼
B17n0091_p0462a10║州，聞苻堅已為姚萇所害，於是竊號河右。屬姑臧大風，羅什曰：「不祥之風當有姦叛，然不
B17n0091_p0462a11║勞自定也。」俄而有叛者，尋皆殄滅。
B17n0091_p0462a12║沮渠蒙遜先推建康太守段業為主，光遣其子纂率眾討之。時論謂業等烏合，纂有威
B17n0091_p0462a13║聲，勢必全克。光以訪羅什，答曰：「此行未見其利。」既而纂敗於合黎，俄又郭黁起兵，
B17n0091_p0462a14║纂棄大軍輕還，復為黁所敗，僅以身免。
B17n0091_p0462a15║中書監張資病，光博營救療。有外國道人羅叉，云能差資病。光喜，給賜甚重。羅什
B17n0091_p0463a01║知叉誑詐，告資曰：「叉不能為益，徒煩費耳。冥運雖隱，可以事試也。」乃以五色絲作繩結
B17n0091_p0463a02║之，燒為灰末，投水中，灰若出水還成繩者，病不可愈。須臾，灰聚浮出，復為繩，叉療果無
B17n0091_p0463a03║效，少日資亡。
B17n0091_p0463a04║頃之，光死，纂立。有猪生子，一身三頭。龍出東箱井中，於殿前蟠臥，比旦失之。纂
B17n0091_p0463a05║以為美瑞，號其殿為龍翔殿。俄而有黑龍升於當陽九宮門，纂改九宮門為龍興門。羅什
B17n0091_p0463a06║曰：「比日潛龍出游，豕妖表異，龍者陰類，出入有時，而今屢見，則為災眚，必有下人謀上之
B17n0091_p0463a07║變。宜克己修德，以答天戒。」纂不納，後果為呂超所殺。
B17n0091_p0463a08║羅什之在涼州積年，呂光父子既不弘道，故蘊其深解，無所宣化。姚興遣姚碩德西伐，
B17n0091_p0463a09║破呂隆，乃迎羅什，待以國師之禮，仍使入西明閤及逍遙園，譯出眾經。羅什多所暗誦，無
B17n0091_p0463a10║不究其義旨，既覽舊經多有紕繆，於是興使沙門僧叡、僧肇等八百餘人傳受其旨，更出經
B17n0091_p0463a11║論，凡三百餘卷。沙門慧叡才識高明，常隨羅什傳寫，羅什每為慧叡論西方辭體，商略同
B17n0091_p0463a12║異，云：「天竺國俗甚重文制，其宮商體韵；以入管弦為善。凡覲國王，必有贊德，經中偈頌，
B17n0091_p0463a13║皆其式也。」羅什雅好大乘，志在敷演，常歎曰：「吾若著筆作大乘阿毗曇，非迦旃子比也。
B17n0091_p0463a14║今深識者既寡，將何所論！」惟為姚興著實相論二卷，興奉之若神。
B17n0091_p0463a15║嘗講經於草堂寺，興及朝臣、大德沙門千有餘人肅容觀聽，羅什忽下高坐，謂興曰：「有
B17n0091_p0464a01║二小兒登吾肩，慾鄣須婦人。」興乃召宮女進之，一交而生二子焉。興嘗謂羅什曰：「大師聰
B17n0091_p0464a02║明超悟，天下莫二，何可使法種少嗣。」遂以伎女十人；逼令受之。爾後不住僧坊，別立解
B17n0091_p0464a03║舍，諸僧多效之。什乃聚針盈鉢，引諸僧謂之曰：「若能見效食此者，乃可畜室耳。」因舉匕
B17n0091_p0464a04║進針，與常食不別，諸僧愧服乃止。
B17n0091_p0464a05║杯渡比丘在彭城，聞羅什在長安，乃歎曰：「吾與此子戲，別三百餘年，相見杳然未期，
B17n0091_p0464a06║遲有遇於來生耳。」羅什未終少日，覺四大不悆，乃口出三番神呪，令外國弟子誦之以自救，
B17n0091_p0464a07║未及致力，轉覺危殆，於是力疾與眾僧告別曰：「因法相遇，殊未盡心，方復後世，惻愴可
B17n0091_p0464a08║言。」死於長安。姚興於逍遙園依外國法以火焚尸，薪滅形碎，惟舌不爛。
B17n0091_p0464a09║
B17n0091_p0464a10║曇霍
B17n0091_p0464a11║沙門曇霍者，不知何許人也。禿髮傉檀時從河南來，持一錫杖，令人跪曰：「此是般若
B17n0091_p0464a12║眼，奉之可以得道。」時人咸異之。或遺以衣服，受而投之於河，後日以還其本主，衣無所
B17n0091_p0464a13║汙。行步如風雲，言人死生貴賤無毫釐之差。人或藏其錫杖，曇霍大哭數聲，閉目須臾，起
B17n0091_p0464a14║而取之，咸奇其神異，莫能測也。每謂傉檀曰：「若能安坐無為，則天下可定，祚胤克昌。如
B17n0091_p0464a15║其窮兵好殺，禍將及己。」傉檀不能從。
B17n0091_p0465a01║傉檀女病甚，請救療，曇霍曰：「人之生死自有定期，聖人亦不能轉禍為福，曇霍安能延
B17n0091_p0465a02║命邪！正可知早晚耳。」傉檀固請之。時後宮門閉，曇霍曰：「急開後門，及開門則生，不及
B17n0091_p0465a03║則死。」傉檀命開之，不及而死。後兵亂，不知所在也。
B17n0091_p0465a04║
B17n0091_p0465a05║臺產
B17n0091_p0465a06║臺產字國儁，上洛人，漢侍中崇之後也。少專京氏易，善圖讖、祕緯、天文、洛書、風角、
B17n0091_p0465a07║星算、六日七分之學，尤善望氣、占候、推步之術。隱居商洛南山，兼善經學，汎情教授，不
B17n0091_p0465a08║交當世。
B17n0091_p0465a09║劉曜時，災異特甚，命公卿各舉博識直言之士一人。其大司空劉均舉產。曜親臨東
B17n0091_p0465a10║堂，遣中黃門策問之，產極言其故。曜覽而嘉之，引見，訪以政事。產流涕歔欷，具陳災變
B17n0091_p0465a11║之禍，政化之闕，辭甚懇至。曜改容禮之，署為博士祭酒、諫議大夫，領太史令。至明年而
B17n0091_p0465a12║其言皆驗，曜彌重之，轉太中大夫，歲中三遷。歷位尚書、光祿大夫、太子少師，位特進，金
B17n0091_p0465a13║章紫綬，爵關中侯。
B17n0091_p0465a14║
B17n0091_p0465a15║史臣曰：陳戴等諸子並該洽墳典，研精數術，究推步之幽微，窮陰陽之祕奧，雖前代京
B17n0091_p0466a01║管，何以加之！郭黁知有晉之亡姚，去姚以歸晉，追兵奄及，致斃中塗，斯則遠見秋毫，不能
B17n0091_p0466a02║近知目睫。澄什爰自遐裔，來游諸夏。什既兆見星象，澄乃驅役鬼神，並通幽洞冥，垂文闡
B17n0091_p0466a03║教，諒見珍於道藝，非取貴於他山，姚石奉之若神，良有以也。鮑、吳、王、幸等或假靈道訣，
B17n0091_p0466a04║或受教神方，遂能厭勝禳災，隱文彰義，雖獲譏於妖妄，頗有益於世用者焉。然而碩學通
B17n0091_p0466a05║人，未宜枉轡。
B17n0091_p0466a06║贊曰：傳敘災祥，書稱龜筮。應如影響，叶若符契。怪力亂神，詭時惑世。崇尚弗已，
B17n0091_p0466a07║必致流弊。
B17n0091_p0466a08║
B17n0091_p0466a09║
B17n0091_p0466a10║
B17n0091_p0466a11║
B17n0091_p0466a12║
B17n0091_p0466a13║
B17n0091_p0466a14║
B17n0091_p0466a15║
B17n0091_p0467a01║
B17n0091_p0467a02║
B17n0091_p0467a03║
B17n0091_p0467a04║
B17n0091_p0467a05║
B17n0091_p0467a06║
B17n0091_p0467a07║
B17n0091_p0467a08║
B17n0091_p0467a09║
B17n0091_p0467a10║
B17n0091_p0467a11║