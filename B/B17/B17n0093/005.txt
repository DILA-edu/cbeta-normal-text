B17n0093_p0743a01║象教皮編卷之五
B17n0093_p0743a02║評經
B17n0093_p0743a03║唐太宗序三藏聖教云二儀有象顯覆載以含生四時
B17n0093_p0743a04║無形潛寒暑以化物是以窺天鑑地庸愚皆識其端
B17n0093_p0743a05║明陰洞陽賢哲罕窮其數然而天地包乎陰陽而易
B17n0093_p0743a06║識者以其有像也陰陽處乎天地而難窮者以其無
B17n0093_p0743a07║形也故知像顯可徵雖愚不惑形潛莫覩在智猶迷
B17n0093_p0743a08║況乎佛道沖虛乘幽控寂宏濟萬品典御十方舉威
B17n0093_p0743a09║靈而無上抑神力而無下歷萬劫而不古運百福而
B17n0093_p0743a10║長今妙道凝元遵之莫知其際法流湛寂挹之莫測
B17n0093_p0743a11║其源固知蠢蠢凡愚區區庸鄙投其旨趣能無疑惑
B17n0093_p0743a12║哉元奘法師翹心淨土杖䇿孤征積雪晨飛途間失
B17n0093_p0743a13║地驚沙夕起空外迷天窮歷異邦詢求正教引慈雲
B17n0093_p0743a14║於西極注法雨於東陲聖教缺而復全蒼生罪而還
B17n0093_p0743a15║福譬夫桂生高嶺零露方得泫其華蓮出淥波飛塵
B17n0093_p0743a16║不能污其葉非蓮性自潔而桂質本真良由所附者
B17n0093_p0743a17║高則微物不能累所憑者淨則濁類不能沾夫以卉
B17n0093_p0743a18║木無知猶資善而成善况乎人倫有識不緣慶而成
B17n0093_p0743b01║慶方冀茲經流施將日月而無窮斯福遐敷與乾坤
B17n0093_p0743b02║而永大
B17n0093_p0743b03║白樂天（居易）序法華院石壁金字經云開上悟入諸佛知
B17n0093_p0743b04║見以了義度無邊以圓教垂無窮莫尊於妙法蓮華
B17n0093_p0743b05║經證無生忍造不二門住不可思議解脫莫極於維
B17n0093_p0743b06║摩詰經攝四生九類入無餘涅槃實無得度者莫先
B17n0093_p0743b07║於金剛般若波羅蜜經壞罪集福淨一切惡道莫急
B17n0093_p0743b08║於佛頂尊勝陀羅尼經應念順願願生極樂土莫疾
B17n0093_p0743b09║於阿彌陀經用正見觀貞相莫出於觀音菩薩法行
B17n0093_p0743b10║經證自性認本覺莫深於實相法密經空法塵依佛
B17n0093_p0743b11║智莫過於般若波羅蜜多心經是八種經三乘之要
B17n0093_p0743b12║旨萬佛之祕藏盡矣
B17n0093_p0743b13║張道濟（說）序心經云萬法起心心人之主三教歸一一
B17n0093_p0743b14║法之宗知心無所得是真得如來說五蘊皆空人本
B17n0093_p0743b15║空也如來說諸法空相法亦空也
B17n0093_p0743b16║梁敬之（肅）天台法門議云修釋氏之訓者曰戒定慧始
B17n0093_p0743b17║於發心成於妙覺經緯於三乘導達於萬行昔法王
B17n0093_p0743b18║出世由一道清淨用一音演法機感不同所聞益異
B17n0093_p0744a01║故五時五味半滿權實偏圓大小之義播於諸部燦
B17n0093_p0744a02║然殊流要其所歸無越一實故經曰雖說種種道其
B17n0093_p0744a03║實為佛乘又曰開方便門示真實相喻之以眾流入
B17n0093_p0744a04║海標之以不二法門洎鶴林滅而法網散神足隱而
B17n0093_p0744a05║宗途異各權所得互為矛盾或三昧示生四依出現
B17n0093_p0744a06║應機不等持論亦別故成實惟識之類分路並作非
B17n0093_p0744a07║有非空之談莫能一貫說法者桎梏於文字莫知自
B17n0093_p0744a08║解習禪者虛無其性相不可牽復慧解之道流以忘
B17n0093_p0744a09║返身口之事蕩而無章法門之統幾乎息矣惟天台
B17n0093_p0744a10║大師贊龍樹之遺論從南岳之妙解用三種止觀成
B17n0093_p0744a11║一事因緣括萬法於一心開十乘於八教戒定慧之
B17n0093_p0744a12║說空假中之觀坦然明白可舉而行○又止觀統例
B17n0093_p0744a13║云夫止觀何為也導萬法之理而復於實際者也實
B17n0093_p0744a14║際者何也性之本也物之所以不能復者昏與動使
B17n0093_p0744a15║然也照昏謂之明駐動謂之靜明與靜止觀之體也
B17n0093_p0744a16║在因謂之止觀在果謂之智定因謂之行果謂之成
B17n0093_p0744a17║聖人以惑足以喪志動足以失方於是止而觀之靜
B17n0093_p0744a18║而明之消息乎不二之塲鼓舞於說三之域至微以
B17n0093_p0744b01║盡性至賾而體神語其近則一毫之善可通也語其
B17n0093_p0744b02║遠則重元之門可闢也此止觀所由作也夫三諦者
B17n0093_p0744b03║何也一之謂也空假中者何也一之目也空假者相
B17n0093_p0744b04║對之義中道者得一之名此思議之說非至一之旨
B17n0093_p0744b05║也至一即三至三即一非相含而然也非相生而然
B17n0093_p0744b06║也自然之理也言而傳之者迹也理謂之本迹謂之
B17n0093_p0744b07║末由本以垂末則為小為大為通為別為頓為漸為
B17n0093_p0744b08║顯為祕為權為實為定為不定循末以返本則為一
B17n0093_p0744b09║為大為圓為實為無住為中為妙為第一義是三一
B17n0093_p0744b10║之蘊也所謂空也者通萬法而為言者也假也者立
B17n0093_p0744b11║萬法而為言者也中也者妙萬法而為言者也破一
B17n0093_p0744b12║切惑莫盛乎空建一切法莫盛乎假究竟一切性莫
B17n0093_p0744b13║大乎中舉中則無法非中自假則何法非假舉空則
B17n0093_p0744b14║無法不空究其旨其解脫自在莫大極妙之德乎夫
B17n0093_p0744b15║三觀成功如此所謂圓頓者非漸次非不定指論十
B17n0093_p0744b16║章之義也十章者恢演始末通道之關也五略者舉
B17n0093_p0744b17║其宏綱截流之津也十境者發動之機立觀之諦也
B17n0093_p0744b18║十乘者妙用所修發行之門也止於正觀而終於見
B17n0093_p0745a01║境者義備故也闕其餘者非修之要也乘者何也載
B17n0093_p0745a02║物而運者也十者何也成載之事也知其境之妙不
B17n0093_p0745a03║行而至者德之上也乘一而已豈藉夫九哉九者非
B17n0093_p0745a04║他相生之說未至者之所踐也皆不得已而說也至
B17n0093_p0745a05║於別其義例判為章目推而廣之不為繁統而簡之
B17n0093_p0745a06║不為少辯四教淺深事有源也成一事因緣理無遺
B17n0093_p0745a07║也噫止觀其救世明道之書乎神聖久遠賢人不出
B17n0093_p0745a08║庸昏之徒含識而已至使魔邪詭惑諸黨並熾空有
B17n0093_p0745a09║云云為坑為穽有膠於文句不敢動者有流於漭浪
B17n0093_p0745a10║不能住者有太遠而甘心不至者有太近而我身即
B17n0093_p0745a11║是者有枯木而稱定者有竅號而稱慧者有奔走非
B17n0093_p0745a12║道而言權者有假於鬼而言通者有放心而言廣者
B17n0093_p0745a13║有罕言而為密者有齒舌潛傳為口訣者凡此之類
B17n0093_p0745a14║由物累也悲夫
B17n0093_p0745a15║司馬溫公（光）書心經後云般若經六百卷學者撮其要
B17n0093_p0745a16║為心經一卷乃知佛書之要盡於一空字而已然則
B17n0093_p0745a17║釋老之書皆宜為憂患之用乎韓文公不喜佛嘗排
B17n0093_p0745a18║之其與孟簡書云能以理自勝不為物侵亂乃知文
B17n0093_p0745b01║公於書無所不觀葢嘗觀佛書取其精粹而排其糟
B17n0093_p0745b02║粕耳
B17n0093_p0745b03║吳適解金剛經云金剛世界之寶其性猛烈能壞諸物
B17n0093_p0745b04║金雖至剛羚羊角能壞之金剛喻佛性羚羊角喻煩
B17n0093_p0745b05║惱佛性雖堅煩惱能亂煩惱雖堅般若智能破羚羊
B17n0093_p0745b06║角雖堅鑌鐵能壞悟此理者了然見性○涅槃經解
B17n0093_p0745b07║云金在山中不知是寶人取其寶用鏨鑿山破取鑛
B17n0093_p0745b08║烹煉遂成精金四大身中佛性亦爾身喻世界人我
B17n0093_p0745b09║喻山煩惱喻鑛佛性喻金智慧喻工匠精進猛勇喻
B17n0093_p0745b10║鏨鑿身世界中有人我山人我山中有煩惱鑛煩惱
B17n0093_p0745b11║鑛中有佛性寶佛性寶中有智慧工匠鑿破人我山
B17n0093_p0745b12║見煩惱鑛以覺悟火烹煉見自己金剛佛性了然清
B17n0093_p0745b13║淨是故以金為喻也
B17n0093_p0745b14║蘇子由（轍）云金剛經以無為法謂以無而為法非別有
B17n0093_p0745b15║無為之法也讀作無為之法僧家拙於文義耳○晁
B17n0093_p0745b16║文元云有為法不可同無為法真空不可同頑空
B17n0093_p0745b17║陳了翁（瓘）云佛法之要不在文字亦不離文字金剛經
B17n0093_p0745b18║一卷足矣此經要處阿耨多羅三藐三菩提九字華
B17n0093_p0746a01║言一覺字耳年過五十即宜留心勿復因循但日讀
B17n0093_p0746a02║一遍其旨自明早知則早得力
B17n0093_p0746a03║朱文公（熹）解金剛經云金剛經大意只在須菩提問云
B17n0093_p0746a04║何住云何降伏其心兩句上故說不應住法生心不
B17n0093_p0746a05║應住色生心應無所住而生其心此是答云何住又
B17n0093_p0746a06║說若胎生卵生濕生化生我皆令入無餘涅槃而滅
B17n0093_p0746a07║度之此是答云何降伏其心彼所謂降伏者非謂遏
B17n0093_p0746a08║伏此心謂降收眾生之心入他無餘涅槃中滅度都
B17n0093_p0746a09║教他無心也
B17n0093_p0746a10║晁文元（逈）云子弟公遡日誦金剛般若經三過予靳之
B17n0093_p0746a11║曰汝亦頗知其義乎對曰知之其義明萬物皆空故
B17n0093_p0746a12║古人以空為宗也予曰金剛者堅固不壞之義也萬
B17n0093_p0746a13║物之空何以謂之金剛復曰六如偈明甚予因語之
B17n0093_p0746a14║曰汝之過正在以有為法同無為法以真空同頑空
B17n0093_p0746a15║耳張湛謂身與萬物同有其有不有心與太虛同無
B17n0093_p0746a16║其無不無庶幾知此哉
B17n0093_p0746a17║葉水心（適）云四十二章經質略淺俗是時天竺未測漢
B17n0093_p0746a18║事採摘大意頗用華言以復命非浮屠氏本書也夫
B17n0093_p0746b01║西域僻阻無有禮義忠信之教彼浮屠者直以人生
B17n0093_p0746b02║喜怒哀樂之間披折解剝別其真元究其終始為聖
B17n0093_p0746b03║狂賢不肖之分葢世外奇偉廣愽之論也與中國之
B17n0093_p0746b04║學皎然殊異世之儒者不知其淺深猥欲強為攘斥
B17n0093_p0746b05║或反以中國之學佐佑其說豈不悖哉
B17n0093_p0746b06║朱子語錄云釋氏書其初只在四十二章却自平實後
B17n0093_p0746b07║來達磨出來盡掃前說至楞嚴經做得極好
B17n0093_p0746b08║晁氏云四十二章經天竺釋迦牟尼佛所說也釋迦以
B17n0093_p0746b09║周昭王二十四年甲寅四月八日生十九學道三十
B17n0093_p0746b10║學成處世演道者四十九年而終葢年七十九也沒
B17n0093_p0746b11║後弟子迦葉與阿難纂掇其平生之言成書漢明帝
B17n0093_p0746b12║感傅毅之對遣蔡愔秦景使天竺求之得此經以歸
B17n0093_p0746b13║中國有佛書自此始故其文不類他經又佛書自愔
B17n0093_p0746b14║景以來至梁武帝華林之集入中國者五千四百卷
B17n0093_p0746b15║謂之三藏傳於世盛矣其徒或摘出別行為之註釋
B17n0093_p0746b16║不可選紀而通謂之律學厥後達磨西來以三藏皆
B17n0093_p0746b17║筌蹄不得佛意故直指人心俾之見性眾尊之為祖
B17n0093_p0746b18║學之者布於天下雖曰不假文字而弟子錄其善言
B17n0093_p0747a01║往往成書由是禪學興焉觀今世佛書三藏之外凡
B17n0093_p0747a02║講說之類律學也凡問答之類禪學也
B17n0093_p0747a03║蘇東坡（軾）跋楞伽經云此經謂之佛語心品相傳以為
B17n0093_p0747a04║心法如醫之有難經近歲學者務從簡便得一句一
B17n0093_p0747a05║偈自謂了證至使婦人女子抵掌戲笑爭談禪說高
B17n0093_p0747a06║者為名下者為利譬如俗醫不由經論直授藥方以
B17n0093_p0747a07║療病非不或中至於遇病輒應懸斷生死則與知經
B17n0093_p0747a08║學古者不可同日語矣難經不學豈不悞哉
B17n0093_p0747a09║程明道（顥）云觀華嚴八十卷只是艮卦
B17n0093_p0747a10║蘇子由論楞嚴金剛二經云予讀楞嚴知如來恐眾生
B17n0093_p0747a11║於六根中未知所從乃使弟子各說所證而觀世音
B17n0093_p0747a12║以聞思修為圓通第一其言曰初於聞中入流無所
B17n0093_p0747a13║所入既寂動靜了然不生如是漸增聞所聞盡盡聞
B17n0093_p0747a14║不住覺所覺空空覺極圓空所空滅生滅既滅寂滅
B17n0093_p0747a15║見前若能如是一彈指間遍歷三空即與諸佛無異
B17n0093_p0747a16║矣既又讀金剛經說四果人須陀洹名為入流而無
B17n0093_p0747a17║所入不入色聲香味觸法是名須陀洹乃歎曰須陀
B17n0093_p0747a18║洹所證則觀世音所謂初於聞中入流無所者耶入
B17n0093_p0747b01║流非有法也惟不入六塵安然常住斯入流矣至於
B17n0093_p0747b02║斯陀含名為一來而實無來阿那含名為不來而實
B17n0093_p0747b03║無不來葢往則入塵來則返本斯陀含雖能來矣而
B17n0093_p0747b04║未能無往阿那含非徒不往而亦無來至阿羅漢則
B17n0093_p0747b05║往來意盡無法可得然則所謂四果者其實一法也
B17n0093_p0747b06║但歷三空有淺深之異耳二經之言本若符契而世
B17n0093_p0747b07║或不喻故明言之
B17n0093_p0747b08║真西山（德秀）跋遺教經云遺教經葢瞿曇氏最後教諸弟
B17n0093_p0747b09║子今學佛者罕誦習之葢自禪教既分其徒往往以
B17n0093_p0747b10║為不階言語文字而佛可得於是脫經教而求所謂
B17n0093_p0747b11║禪者自以為高矣至其身心顛倒有不堪檢點者則
B17n0093_p0747b12║又不如誦經持律之徒循循規矩不至大謬也今觀
B17n0093_p0747b13║此經以端心正念為首而深言持戒為禪定智慧之
B17n0093_p0747b14║本至謂制心之道如牧牛如馭馬不使縱逸去嗔去
B17n0093_p0747b15║妄息欲寡求然後由遠離以至精進由禪定以造智
B17n0093_p0747b16║慧具有梯級非如禪家以為一起可到如來地位也
B17n0093_p0747b17║宜學佛者患其迂而趨禪之捷歟以吾儒觀之聖人
B17n0093_p0747b18║教人以下學為本然後可以上達亦此理也學佛者
B17n0093_p0748a01║不由持戒而欲至定慧亦猶吾儒捨離經辯志而急
B17n0093_p0748a02║於大成去灑掃應對而語性與天道儒釋之教其趨
B17n0093_p0748a03║固不同而為學之序則有不可易者
B17n0093_p0748a04║真西山跋妙法蓮華普門品經云余少時讀普門品觀
B17n0093_p0748a05║世音經雖未能深解其義然以意測之曰此佛氏之
B17n0093_p0748a06║寓言也昔唐李文公問藥山禪師曰如何是黑風吹
B17n0093_p0748a07║其船舫漂墮羅剎鬼國師曰李翱小子問此何為文
B17n0093_p0748a08║公勃然怒形於色師笑曰發此嗔恚心便是黑風吹
B17n0093_p0748a09║船飄入鬼國也吁藥山可謂善啟發人矣以是推之
B17n0093_p0748a10║則知利欲熾燃即是火坑貪愛沉溺便為苦海一念
B17n0093_p0748a11║清淨烈燄成池一念警覺船到彼岸災患纏縛隨遇
B17n0093_p0748a12║而安我無畏怖如械自脫惡人侵凌待以橫逆我無
B17n0093_p0748a13║忿嫉如獸自奔讀是經者作如是觀則知補陀大士
B17n0093_p0748a14║真實為人非浪語者（李翱與藥山問答語傳燈錄則云于崸與道通問答語未知孰
B17n0093_p0748a15║是）
B17n0093_p0748a16║司馬溫公解禪頌序云文中子以佛為西方之聖人信
B17n0093_p0748a17║如文中子之言則佛之心可知矣今之言禪者好為
B17n0093_p0748a18║隱語以相迷大言以相勝使學者倀倀然益入於迷
B17n0093_p0748b01║妄故子廣文中子之言而作解禪頌六首若其果然
B17n0093_p0748b02║則雖中國行矣何必西方若其不然則非子之所知
B17n0093_p0748b03║也頌曰忿氣如烈火利欲如銛鋒終朝常戚戚是名
B17n0093_p0748b04║阿鼻獄（其一）顏回安陋巷孟軻養浩然富貴如浮雲
B17n0093_p0748b05║是名極樂國（其二）孝弟通神明忠信行蠻貊積善來
B17n0093_p0748b06║百祥是名作因果（其三）仁人之安宅義人之正路行
B17n0093_p0748b07║之誠且久是名光明藏（其四）言為百世師行為天下
B17n0093_p0748b08║法久久不可掩是名不壞身（其五）道義修一身功德
B17n0093_p0748b09║被萬物為賢為大聖是名菩薩佛（其六）
B17n0093_p0748b10║晁文元云明法身之體者莫辯乎楞嚴明法身之用者
B17n0093_p0748b11║莫辯乎華嚴
B17n0093_p0748b12║李舟天堂地獄偈云天堂無則已有則君子登地獄無
B17n0093_p0748b13║則已有則小人入
B17n0093_p0748b14║馮正中（延巳）序楞嚴經云首楞嚴經者自為菩薩密因
B17n0093_p0748b15║始破阿難之迷終證菩提之悟然阿難古佛也豈有
B17n0093_p0748b16║迷哉迷者悟之對也迷苟不立悟亦何取是故因迷
B17n0093_p0748b17║以設問憑悟而明解
B17n0093_p0748b18║朱子論楞嚴經云楞嚴經唐房融訓釋佛書中惟此經
B17n0093_p0749a01║最巧然佛書初也不如是說如四十二章經先來中
B17n0093_p0749a02║國底文字其說却平實
B17n0093_p0749a03║晁氏題宗密所撰圓覺楞嚴疏云圓覺之旨佛為十二
B17n0093_p0749a04║大士說如來本起因地修之以三觀楞嚴之旨阿難
B17n0093_p0749a05║因遇魔障嬈問學菩薩提最初方便終之以二義葢
B17n0093_p0749a06║圓覺自誠而明楞嚴自明而誠雖若不同而二義三
B17n0093_p0749a07║觀不出定慧其歸豈有二哉
B17n0093_p0749a08║安保衡序禪宗金剛經解云有言涉修證者北宗法門
B17n0093_p0749a09║也舉心即佛者江西法門也無法無佛本來如是者
B17n0093_p0749a10║曹溪法門也
B17n0093_p0749a11║晁氏題楞伽經云釋延壽謂此經以佛語心為宗而李
B17n0093_p0749a12║通元則以五法三自性八識二無我為宗延壽所云
B17n0093_p0749a13║者指其理通元所云者指其事
B17n0093_p0749a14║晁氏論維摩詰經云此經大旨明真俗不二而已淨名
B17n0093_p0749a15║演法要者居世出世也不以十弟子四菩薩為知法
B17n0093_p0749a16║者斥其有穢淨之別也文殊大智法身之體也淨名
B17n0093_p0749a17║處俗法身之用也俾體用相酬對皆真俗不二之喻
B17n0093_p0749a18║也
B17n0093_p0749b01║朱子語錄云佛書中說六根六塵六識四大十二緣生
B17n0093_p0749b02║之類皆極精巧他的四大即吾儒所謂魂魄十二緣
B17n0093_p0749b03║生在華嚴合論第十二函卷佛說本言盡去世間萬
B17n0093_p0749b04║事其後却言實際理地不染一塵萬法門中不舍一
B17n0093_p0749b05║法
B17n0093_p0749b06║雲龕李漢老水懺序云昔梁武帝為其妻郗氏墮龍類
B17n0093_p0749b07║中誌公教之製懺文十卷其旨深博懇至禮誦者多
B17n0093_p0749b08║獲冥報後人因之更製此懺四卷文約而事備或曰
B17n0093_p0749b09║二懺文多寡有異而獲報豈其然乎予曰心法無邊
B17n0093_p0749b10║文字有限報亦有限今以無盡心為無盡施豈以文
B17n0093_p0749b11║字為量哉華嚴上部偈如微塵而流傳此方止八十
B17n0093_p0749b12║卷楞伽大部十萬偈而達磨傳以為心要者纔四卷
B17n0093_p0749b13║般若六百卷而心經總其要旨二百五十八字豈可
B17n0093_p0749b14║以多寡量之乎若能破一微塵出大經卷則一大藏
B17n0093_p0749b15║教盡自此中流出施者受者物我兼忘罪福空華兩
B17n0093_p0749b16║無處所若以空無相無作而不起大悲心度眾生者
B17n0093_p0749b17║是寂滅行非菩薩行若起悲心見有一眾生得度而
B17n0093_p0749b18║度者是有漏行非菩薩行無所度而度者是為真度
B17n0093_p0750a01║無所施而施者是為真施
B17n0093_p0750a02║李雲龕緇林古鑑序云浮屠慧邃所著緇林古鑑起漢
B17n0093_p0750a03║永平迄唐貞觀為四十九門二十四卷總二千二百
B17n0093_p0750a04║七十一事傳授之本末教法之興替高勝之行業幽
B17n0093_p0750a05║顯之報應莫不畢載慧邃之為此書非務愽聞而已
B17n0093_p0750a06║將使學者考古以鑑今知所畏慕誘掖其善意而䇿
B17n0093_p0750a07║發其怠惰於教法有助焉
B17n0093_p0750a08║圭峯禪源序云禪是天竺之語梵云禪那華云思惟修
B17n0093_p0750a09║亦云靜處皆定慧之通稱也源者是一切眾生本覺
B17n0093_p0750a10║真性亦名佛性亦名心地悟之名慧修之名定定慧
B17n0093_p0750a11║通名為禪此性是禪之本源故名禪源亦名禪那理
B17n0093_p0750a12║行本源是禪理忘情契之是禪行今所集諸家述作
B17n0093_p0750a13║多譚禪理少說禪行故且以禪源題之今時但目真
B17n0093_p0750a14║性為禪者是不達理行之旨又不辯梵華之音也然
B17n0093_p0750a15║非離真性別有禪體但眾生迷真合塵即名散亂背
B17n0093_p0750a16║塵合真方名禪定若直論本性即非真非妄無背無
B17n0093_p0750a17║合無定無亂誰言禪乎况此真性非惟是禪門之源
B17n0093_p0750a18║亦是萬法之源故名法性亦是眾生迷悟之源故名
B17n0093_p0750b01║如來藏之識（出楞伽經）亦是諸佛萬德之源故名佛性（出涅
B17n0093_p0750b02║槃等經）亦是菩薩萬行之源故名心地（出梵網經）萬行不出
B17n0093_p0750b03║六波羅蜜禪是六中之一耳然禪定一行最為神妙
B17n0093_p0750b04║陳子良辯正論序云法身圓寂妙出有無至理凝元迹
B17n0093_p0750b05║冺真俗體絕三相累盡六生無心即心非色為色筌
B17n0093_p0750b06║蹄之外豈可言乎法師應真人之祥稟黃裳之吉內
B17n0093_p0750b07║該三藏外綜九流既善緣情尤工體物篇章婉麗理
B17n0093_p0750b08║致遒華郁郁間縟錦之文飄飄竦凌雲之氣運思之
B17n0093_p0750b09║外汲引無疲四方雜沓如歸長者之園士賁紛綸若
B17n0093_p0750b10║赴華陰之市固以學侔安遠才邁肇生實開士之棟
B17n0093_p0750b11║梁法城之牆塹也所著崇正論八卷窮釋老之教源
B17n0093_p0750b12║極品藻之名理弟子穎川陳子良近伸頂禮從而問
B17n0093_p0750b13║津爛然溢目若明月之入懷寂乎應機譬寶珠之矚
B17n0093_p0750b14║物於是啟所未聞聊為注解庶將來同好幸詳其致
B17n0093_p0750b15║焉
B17n0093_p0750b16║裴丞相（休）序圭峯經論律疏云諸宗門中皆有達人然
B17n0093_p0750b17║各安所集通少局多故師法益壞以承稟為戶牖各
B17n0093_p0750b18║自開張以經論為干戈互相攻擊情隨函矢而遷變
B17n0093_p0751a01║法逐人我以高低是非紛拏莫能辯析則世尊菩薩
B17n0093_p0751a02║諸方教宗適足以起諍後人增煩惱病何利益之有
B17n0093_p0751a03║主峯大師以如來三種教義印禪宗三種法門鎔缾
B17n0093_p0751a04║盤釵釧為一金攪酥酪醍醐為一味振綱領而舉者
B17n0093_p0751a05║皆順據會要而來者同趣尚恐學者之難明也又復
B17n0093_p0751a06║直指宗源之本末真妄之和合空性之隱顯法義之
B17n0093_p0751a07║差殊頓漸之異同遮表之回互權識之深淺通局之
B17n0093_p0751a08║是非若大師者捧佛日而委曲回照凝曀盡除順佛
B17n0093_p0751a09║心而橫亘大悲窮刼蒙益則世尊為闡教之主大師
B17n0093_p0751a10║為會教之人可謂備一代釋教之能事矣
B17n0093_p0751a11║薛文清公（瑄）讀書錄云金剛經只欲說形而上之道○
B17n0093_p0751a12║又云須彌納芥子以形言芥子納須彌以理言
B17n0093_p0751a13║顧東橋（璘）跋心經及觀音普門品經云心經是圓覺妙
B17n0093_p0751a14║義徹上徹下道也不識此義不可稱佛弟子普門品
B17n0093_p0751a15║乃攝世化度之說菩薩以上果也妄攝思念則墮誑
B17n0093_p0751a16║業
B17n0093_p0751a17║羅整菴（欽順）困知記云佛書金剛心經可為簡盡圓覺詞
B17n0093_p0751a18║意稍複法華緊要指示處纔十一三餘皆閒言語耳
B17n0093_p0751b01║○又云法華經如來壽量品所云成佛以來甚大久
B17n0093_p0751b02║遠壽命無量常住不滅雖不實滅而言滅度以是方
B17n0093_p0751b03║便教化眾生此經切要處諸佛如來祕密之藏不過
B17n0093_p0751b04║如此○又云達磨傳法二祖謂楞伽四卷可以印心
B17n0093_p0751b05║此經凡四譯四卷者乃劉宋時譯本其文頗奧澁難
B17n0093_p0751b06║讀當出自佛口無疑○又云楞伽大旨有四曰五法
B17n0093_p0751b07║曰三自性曰八識曰二無我○又云達磨告梁武帝
B17n0093_p0751b08║有言淨智妙圓體自空寂只此八字已盡佛之形容
B17n0093_p0751b09║矣其後有神會者嘗著顯宗記反覆數百語共略云
B17n0093_p0751b10║湛然常寂應用無方用而常空空而常用用而不有
B17n0093_p0751b11║即是真空空而不無便成妙有妙有即摩訶般若真
B17n0093_p0751b12║空即清淨涅槃此言又足以發盡達磨妙圓空寂之
B17n0093_p0751b13║旨
B17n0093_p0751b14║羅念菴（洪先）雜著云考亭作釋氏論謂釋經皆出唐人手
B17n0093_p0751b15║取莊列書推衍而成引宋景文所譔李蔚傳為證比
B17n0093_p0751b16║考其傳有云鞮譯差殊不可嚴詰華人之譎誕者又
B17n0093_p0751b17║攘莊周列禦宼之說佐其高層累架騰直出其表以
B17n0093_p0751b18║無上不可加為勝妄相夸脇而倡其風其意不過述
B17n0093_p0752a01║當時士夫之崇信假飾太過而已非盡以其經為華
B17n0093_p0752a02║人之所改竄與某人之為某經歷歷可據也嘗讀楞
B17n0093_p0752a03║嚴出房融受筆今房融文字可考有能獨出己見如
B17n0093_p0752a04║經中所言否融不足言自莊列來更相模寫勦說者
B17n0093_p0752a05║何限獨未有一文一論與釋氏抗衡抑又何也故謂
B17n0093_p0752a06║華人於諸經典言句有所增損則可謂代立議論則
B17n0093_p0752a07║不可
B17n0093_p0752a08║楊升菴（慎）禪林鈎元云孔子四[母-(、/、)+〡]始於意佛氏六根終
B17n0093_p0752a09║於意
B17n0093_p0752a10║劉珥江（大昌）禪林鈎元序云式觀摩騰入漢漸布三藏之
B17n0093_p0752a11║文無畏來唐盛興五密之典自茲以降源流實繁著
B17n0093_p0752a12║而為經宗教昈列翼而為傳語錄爭鳴梵音流傳法
B17n0093_p0752a13║門廣大縹囊充棟緗袠盈車真諦希聞妙音難遇獲
B17n0093_p0752a14║元珠於罔象握寶鏡以重輝非在迹求可以悟取卑
B17n0093_p0752a15║之自罹道障高之直入頑空孰知三教鼎立一貫咸
B17n0093_p0752a16║通正覺在人並乾坤而無盡微言持世與日月以俱
B17n0093_p0752a17║懸沉研三昧精微究竟四禪蘊奧總括羣經吐納名
B17n0093_p0752a18║理非天下之高明其孰能與於此
B17n0093_p0752b01║王龍溪（畿）論釋教云人之恒性乃上帝降衷人所同有
B17n0093_p0752b02║者以其無思無為故謂之寂以其不可覩聞故謂之
B17n0093_p0752b03║微以其無物故謂之虛以其無欲故謂之靜以其智
B17n0093_p0752b04║周萬物故謂之覺而要其歸不出於無之一言無者
B17n0093_p0752b05║有之基也故寂以通天下之感靜以貞天下之動微
B17n0093_p0752b06║以效天下之顯虛以御天下之實覺以神天下之應
B17n0093_p0752b07║是謂千聖相傳無所倚之學漢儒徒以訓詁為學補
B17n0093_p0752b08║綴張皇考訂於形名器數之末取古聖賢已行之迹
B17n0093_p0752b09║著為典要相守以為世法不知以無為用彼佛氏者
B17n0093_p0752b10║見吾儒學術之弊奮然攘臂其間取吾聖學之精義
B17n0093_p0752b11║據之以為己有凡古聖賢已行之迹一切掃歸於無
B17n0093_p0752b12║而吾儒乃競競自守拘滯於形器之中終身煩苦而
B17n0093_p0752b13║不自覺語及虛寂則曰此異端之教也避之惟恐不
B17n0093_p0752b14║及不知佛氏所謂虛寂本吾儒之故物彼特竊而據
B17n0093_p0752b15║焉韓歐原道本論欲以虛聲嚇之特指其粗迹耳請
B17n0093_p0752b16║言其精有謂吾儒之學主於經世佛氏之學主於出
B17n0093_p0752b17║世以為公私之辯者矣有謂躭悅禪味偏於靜虛者
B17n0093_p0752b18║矣有謂絕情去念流於斷滅者矣有謂經是言詮直
B17n0093_p0753a01║指單傳不立文字者矣夫佛氏慈悲喜捨普度無邊
B17n0093_p0753a02║眾生雖身命有所不惜未嘗自私也偏於靜虛乃二
B17n0093_p0753a03║乘見解若上乘之禪從塵勞煩惱中作佛事於眾生
B17n0093_p0753a04║心行中覔佛法未嘗厭動而有所偏也最上乘之禪
B17n0093_p0753a05║亦以斷滅為外道於念離念即情忘情不即不離是
B17n0093_p0753a06║究竟法未嘗絕情去念也經有何過何妨於誦只此
B17n0093_p0753a07║不立文字便是文字之相出息不涉眾緣入息不居
B17n0093_p0753a08║陰界是為轉經要法不能心悟反為法華所轉始落
B17n0093_p0753a09║言詮耳此其大凡也善乎文中子之言曰佛為西方
B17n0093_p0753a10║之聖人中國則泥葢吾儒之學以萬物各得其所為
B17n0093_p0753a11║盡性佛氏之教欲使萬物同歸寂滅不可以治天下
B17n0093_p0753a12║國家是則所謂泥也
B17n0093_p0753a13║余嘗讀佛書及諸家傳記考釋迦佛生日之說紛然
B17n0093_p0753a14║不一附錄於此○釋氏通鑑云釋迦佛生於周昭王
B17n0093_p0753a15║二十六年四月八日（周四月今二月也）是日江河泛泉井溢
B17n0093_p0753a16║大地皆動五色光貫太微遍於西方昭王問羣臣太
B17n0093_p0753a17║史蘇繇曰西方有聖人生千年後聲教被此昭王刻
B17n0093_p0753a18║石記之瘞於南郊周書異記云昭王二十四年甲寅
B17n0093_p0753b01║之歲四月八日井泉泛溢宮殿震動恒星不見五色
B17n0093_p0753b02║光貫太微昭王問太史蘇繇對曰西方有聖人生後
B17n0093_p0753b03║千年教法來此而摩騰晁以道並云佛生於昭王二
B17n0093_p0753b04║十四年甲寅之歲然昭王二十四年壬子而甲寅則
B17n0093_p0753b05║二十六年也汲冢紀年云昭王末年夜有五色光貫
B17n0093_p0753b06║紫微是年昭王南巡不返然昭王在位五十一年其
B17n0093_p0753b07║末年非二十六年也自異記有恒星不見西方聖人
B17n0093_p0753b08║生之說遂以孔子所書恒星不見為證按春秋魯莊
B17n0093_p0753b09║公七年夏四月辛卯恒星不見莊公七年即周莊王
B17n0093_p0753b10║十年歲在甲午非甲寅也上距昭王甲寅相隔三百
B17n0093_p0753b11║五十一年矣顧微之吳地記云佛法之始典籍無聞
B17n0093_p0753b12║舊以魯莊公七年夜明恒星不見為佛生之日然恒
B17n0093_p0753b13║星不見乃四月辛卯之夕按長歷是年四月丁亥朔
B17n0093_p0753b14║而辛卯乃月之五日非八日也謝承漢書云佛以莊
B17n0093_p0753b15║王九年癸丑七月十五日託胎於摩耶之腹十年甲
B17n0093_p0753b16║寅四月八日誕生而高僧傳世說宋書劉宣傳釋法
B17n0093_p0753b17║師石柱銘皆稱莊王甲寅不知莊王元年乙酉在位
B17n0093_p0753b18║十五年無甲寅歲也古今古鏡又以佛生於莊王九
B17n0093_p0754a01║年四月八日而杜預則謂佛生於十年四月七日辛
B17n0093_p0754a02║卯豈杜預自為長歷乃自誤耶諸家皆以四月八日
B17n0093_p0754a03║為釋迦生而歲時記則謂四月八日彌勒生二月八
B17n0093_p0754a04║日釋迦生又壽陽記梁典有行城之樂謂信釋之家
B17n0093_p0754a05║於四月八日設齋供佛散香花繞城也（今釋家造烏飯）又阿
B17n0093_p0754a06║那含經云四月八日當行入關之戒而本起經云佛
B17n0093_p0754a07║年十九以四月八日踰城出家是四月八日乃出家
B17n0093_p0754a08║之日非生日矣趙伯休記云佛以周貞定王二年甲
B17n0093_p0754a09║戌生法顯云殷武乙二十六年甲午生（武乙在位四年無甲午歲）
B17n0093_p0754a10║鷲嶺聖賢錄云佛生之說有八一曰夏桀時二曰武
B17n0093_p0754a11║乙時三曰周昭王時四曰穆王時五曰平王時六日
B17n0093_p0754a12║桓王時七曰莊王時八曰貞定王時今乃斷為昭王
B17n0093_p0754a13║時生者何據哉余聞道家謂老子西入流沙化胡成
B17n0093_p0754a14║佛（道家有化胡經）釋家爭勝乃推佛而上之謂老子以周定
B17n0093_p0754a15║王三年九月十四日夜生敬王元年八十六歲與關
B17n0093_p0754a16║令尹喜西行而佛則周昭王甲寅四月八日生穆王
B17n0093_p0754a17║五十一年辛未二月十五日滅度自穆王辛未至定
B17n0093_p0754a18║王三年丁巳歷三百四十七年以明老子無化胡事
B17n0093_p0754b01║後世遂援此言為實無乃盡信書之過乎左傳恒星
B17n0093_p0754b02║不見夜明也若以為佛生之兆則漢成帝元延元年
B17n0093_p0754b03║晉穆帝永和十年宋文帝元嘉十一年天夜有光陳
B17n0093_p0754b04║宣帝大建五年九月晦日恒星不見又何兆也矧占
B17n0093_p0754b05║書以恒星不見為咎徵（占云天子失政諸侯暴橫國亡之象）何取於佛
B17n0093_p0754b06║生哉
B17n0093_p0754b07║
B17n0093_p0754b08║
B17n0093_p0754b09║
B17n0093_p0754b10║
B17n0093_p0754b11║
B17n0093_p0754b12║
B17n0093_p0754b13║
B17n0093_p0754b14║
B17n0093_p0754b15║
B17n0093_p0754b16║
B17n0093_p0754b17║
B17n0093_p0754b18║象教皮編卷之五（終）