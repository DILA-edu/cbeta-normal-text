B22n0117_p0290a08║【四種法離菩薩行】（出大寶積正法經）
B22n0117_p0290a09║一疑惑佛法。謂人宿無善種。於佛法中心
B22n0117_p0290a10║生疑惑而不愛樂。是以離於菩薩行也。（梵
B22n0117_p0290a11║語菩薩。華言覺有情。）二我見貢高。謂人妄
B22n0117_p0290a12║執我見。心懷貢高。瞋恚一切眾生。是以離於
B22n0117_p0290a13║菩薩行也。三嫉他利養。謂人見他所得利養。
B22n0117_p0290a14║妄起貪愛而復憎嫉。是以離於菩薩行也。四
B22n0117_p0290a15║不敬信。謂人心著邪見。於佛菩薩不生敬信。
B22n0117_p0290a16║亦不稱讚。而復毀謗。是以離於菩薩行也。
B22n0117_p0290a17║【四人有障】（出究竟一乘寶性論）障
B22n0117_p0290a18║者覆障也。謂一闡提等四人各有所障。不能
B22n0117_p0290b01║生正信入理。沉滯空寂。故言四人有障。（梵
B22n0117_p0290b02║語一闡提。華言信不具。）一一闡提不信障。
B22n0117_p0290b03║謂此人不信有因有果。毀謗大乘。是名一闡
B22n0117_p0290b04║提不信障。二外道執我障。謂其所執神我之
B22n0117_p0290b05║見。多在理外。名為外道。我者。即於五陰身中。
B22n0117_p0290b06║強立主宰。名之為我。此外道謂罪福苦樂。自
B22n0117_p0290b07║有定因。要當必受。執著我見。不信佛法。是名
B22n0117_p0290b08║外道執我障。（五陰者。色陰。受陰。想陰。行陰。
B22n0117_p0290b09║識陰也。）三聲聞畏苦障。聞佛聲教。故曰聲
B22n0117_p0290b10║聞。謂聲聞之人。怖畏世間生死之苦。樂著真
B22n0117_p0290b11║空。是名聲聞畏苦障。四獨覺捨悲障。謂其出
B22n0117_p0290b12║無佛世。獨宿孤峯。觀物變易。自覺真空。故名
B22n0117_p0290b13║獨覺。此獨覺之人。但能自度。而不能起大悲
B22n0117_p0290b14║心利益一切眾生。是名獨覺捨悲障。
B22n0117_p0290b15║【說法四謗】（出華嚴經隨疏演義鈔）
B22n0117_p0290b16║一定有是增益謗。定有者。謂不知真如之理。
B22n0117_p0290b17║離相寂滅。性本不有。而言真如决定是有者。
B22n0117_p0290b18║則成增益謗也。二定無是損減謗。定無者。謂
B22n0117_p0290c01║不知真如之理。不可變壞。性本不空。而言真
B22n0117_p0290c02║如決定是無者。則成損減謗也。三亦有亦無
B22n0117_p0290c03║是相違謗。亦有亦無者。謂不知真如之理。是
B22n0117_p0290c04║即有之空。即空之有。而言真如亦有。是不知
B22n0117_p0290c05║即空。又言真如亦無。是不知即有。二邊共執。
B22n0117_p0290c06║則成有無相違謗也。四非有非無是戲論謗。
B22n0117_p0290c07║非有非無者。謂不知真如之理。具有無之德。
B22n0117_p0290c08║而言真如非有。又言真如非無。二邊不定。則
B22n0117_p0290c09║成戲論謗也。
B22n0117_p0290c10║【四識住】（出寶積經）一色識住。色即
B22n0117_p0290c11║眼根所對之色。謂內意識緣於外色之時。識
B22n0117_p0290c12║於色中生喜住著。故名色識住。二受識住。受
B22n0117_p0290c13║即領納之義。謂意識領納六塵之時。識於受
B22n0117_p0290c14║中生喜住著。故名受識住。（六塵者。色塵。聲
B22n0117_p0290c15║塵。香塵。味塵。觸塵。法塵。以其能染。故名塵也。
B22n0117_p0290c16║）三想識住。想即思想。謂意識想起六塵相
B22n0117_p0290c17║貌之時。識於想中生喜住著。故名想識住。四
B22n0117_p0290c18║行識住。造作之心名為行。謂意識起諸行時。
B22n0117_p0291a01║識於行中生喜住著。故名行識住。
B22n0117_p0291a02║【有漏四種過失】（出瑜伽師地論）有
B22n0117_p0291a03║漏者。謂漏落三界生死也。（三界者。欲界。色
B22n0117_p0291a04║界。無色界也。）一不寂靜過失。謂諸眾生。隨
B22n0117_p0291a05║逐根塵。起諸妄想。顛倒散亂。而無禪定之功。
B22n0117_p0291a06║不能斷惑證果。是為不寂靜過失。二內外變
B22n0117_p0291a07║異過失。謂諸眾生。由內心亂想。外境遷流。心
B22n0117_p0291a08║境相應。更互變異。所謂心隨境起。境逐心生。
B22n0117_p0291a09║煩惱纏綿。不能解脫。是為內外變異過失。三
B22n0117_p0291a10║發起惡行過失。謂諸眾生。由煩惱妄惑。造諸
B22n0117_p0291a11║殺盜婬妄種種惡業。輪轉生死。無有出期。是
B22n0117_p0291a12║為發起惡行過失。四攝受因過失。謂諸眾生。
B22n0117_p0291a13║由造種種惡業之因。攝取未來苦果。展轉輪
B22n0117_p0291a14║迴。不能解脫。是為攝受因過失。
B22n0117_p0291a15║【四無明】（出宗鏡錄）無明者。於第一
B22n0117_p0291a16║義無所明了。故曰無明。即惑是也。一纏無明。
B22n0117_p0291a17║纏即纏縛。謂由此無明之惑纏縛。不能出離
B22n0117_p0291a18║生死。故曰纏無明。二隨眠無明。謂無明煩惱。
B22n0117_p0291b01║長時隨逐。眠伏第八藏識之中。故曰隨眠無
B22n0117_p0291b02║明。三相應無明。謂意識緣於六塵之境。識與
B22n0117_p0291b03║境相應。而起無明煩惱。故曰相應無明。（六
B22n0117_p0291b04║塵者。色塵。聲塵。香塵。味塵。觸塵。法塵也。）四
B22n0117_p0291b05║獨頭無明亦名不共無明。謂未有六塵之境
B22n0117_p0291b06║相對。而意識獨緣想諸塵之境。識與境不相
B22n0117_p0291b07║應。故曰獨頭無明。
B22n0117_p0291b08║【四種貪】（出瑜伽師地論）一顯色貪。
B22n0117_p0291b09║謂於他人身分。及青黃赤白等顯現之色而
B22n0117_p0291b10║起貪著也。修行之人。觀色作青瘀肨脹等想
B22n0117_p0291b11║而生厭離。令心清淨。二形色貪。謂於長短嬌
B22n0117_p0291b12║媚等形相之色而起貪著也。修行之人。觀此
B22n0117_p0291b13║形相。作爛壞想而生厭離。令心清淨。三妙觸
B22n0117_p0291b14║貪。觸即觸著。謂於自他身分細輭光滑等觸
B22n0117_p0291b15║而起貪著也。修行之人。觀此身分。作蟲蛆想
B22n0117_p0291b16║而生厭離。令心清淨。四承事貪。謂於他人趨
B22n0117_p0291b17║承服事折旋俯仰等而起貪著也。修行之人。
B22n0117_p0291b18║觀彼趨承服事。自作死想。猶如枯木。而生厭
B22n0117_p0291c01║離。令心清淨。
B22n0117_p0291c02║【四欲】（出法苑珠林）一情欲。謂欲界
B22n0117_p0291c03║眾生。多於男女情愛之境而起貪欲。故名情
B22n0117_p0291c04║欲。二色欲。謂欲界眾生。多於男女嬌媚等色
B22n0117_p0291c05║而起貪欲。故名色欲。三食欲。謂欲界眾生。多
B22n0117_p0291c06║於美味飲食而起貪欲。故名食欲。四婬欲。謂
B22n0117_p0291c07║欲界眾生。多於男女互相染著。行於欲事。故
B22n0117_p0291c08║名婬欲。
B22n0117_p0291c09║【四縛】（亦名四結出鞞婆沙論）縛者
B22n0117_p0291c10║束縛也。又連續也。謂眾生由欲愛等業束縛。
B22n0117_p0291c11║流轉生死。連續不斷。故名四縛。一欲愛身縛。
B22n0117_p0291c12║謂欲界眾生。於五欲順情等境。心生貪愛。起
B22n0117_p0291c13║諸惑業。束縛於身。不得解脫。故名欲愛身縛。
B22n0117_p0291c14║（五欲者。色欲。聲欲。香欲。味欲。觸欲也。）二
B22n0117_p0291c15║瞋恚身縛。謂欲界眾生。於五欲違情等境。心
B22n0117_p0291c16║生瞋恚。起諸惑業。束縛於身。不得解脫。故名
B22n0117_p0291c17║瞋恚身縛。三戒盜身縛。戒盜亦名戒取。本非
B22n0117_p0291c18║是戒。強以為戒。名為戒盜。又取以進行。復名
B22n0117_p0292a01║戒取。如外道諸戒是也。由此邪戒。增長惑業。
B22n0117_p0292a02║束縛於身。不得解脫。故名戒盜身縛。四我見
B22n0117_p0292a03║身縛。我見即見取也。謂於非涅槃法中。妄自
B22n0117_p0292a04║分別。以為涅槃。生心取著。名為見取。由此我
B22n0117_p0292a05║見。增長惑業。束縛於身。不得解脫。故名我見
B22n0117_p0292a06║身縛。（梵語涅槃。華言滅度。）
B22n0117_p0292a07║【四流】（出成實論）流而不返。謂之流。
B22n0117_p0292a08║謂眾生由三惑之所流轉。漂泊三界。而不能
B22n0117_p0292a09║返於涅槃彼岸也。又名四暴河者。以其惑業
B22n0117_p0292a10║暴湧成河。漂沒眾生也。亦名四軛者。謂眾生
B22n0117_p0292a11║為惑業所纏。若牛之縛軛以駕車。而不能脫
B22n0117_p0292a12║離也。（梵語涅槃。華言滅度。）一見流。見即三
B22n0117_p0292a13║界見惑也。謂意根對於法塵。起分別見。因此
B22n0117_p0292a14║見惑。流轉三界。不能出離。故名見流。（三界
B22n0117_p0292a15║者。欲界。色界。無色界也。）二欲流。欲者。即欲
B22n0117_p0292a16║界思惑也。謂五根貪愛五塵。故名為思惑。即
B22n0117_p0292a17║貪瞋慢也。因此思惑。流轉欲界。不能出離。故
B22n0117_p0292a18║名欲流。（五根者。眼根。耳根。鼻根。舌根。身根
B22n0117_p0292b01║也。五塵者。色塵。聲塵。香塵。味塵。觸塵也。）三
B22n0117_p0292b02║有流。有即因果不亡為有。謂色界無色界思
B22n0117_p0292b03║惑。即貪慢也。因此思惑。流轉色無色界。不能
B22n0117_p0292b04║出離。故名有流。四無明流。無所明了。故曰無
B22n0117_p0292b05║明。即三界思惑中癡惑也。由此無明。流轉生
B22n0117_p0292b06║死。不能出離。故名無明流。
B22n0117_p0292b07║【四取】（出佛性論）一欲取。欲即貪欲。
B22n0117_p0292b08║取即取著。謂於彼欲界色聲香味觸五塵之
B22n0117_p0292b09║境。貪欲取著。故名欲取。一見取。邪心分別。名
B22n0117_p0292b10║之為見。所謂身見邊見等因見取著。故名見
B22n0117_p0292b11║取。（身見者。於五陰等法。妄計為身也。邊見
B22n0117_p0292b12║者。於斷常二見中。隨執一邊也。）三戒取。謂
B22n0117_p0292b13║於非戒中謬以為戒。取著成行。故名戒取。如
B22n0117_p0292b14║外道雞狗等戒是也。（雞狗戒者。外道妄計
B22n0117_p0292b15║我身前世從雞中來。故今學寒雞獨立為行。
B22n0117_p0292b16║若妄計從狗中來。即噉糞穢等是也。）四我
B22n0117_p0292b17║語取。華嚴鈔云。我見我慢。名為我語。云何此
B22n0117_p0292b18║二獨名我語。由此二種。說有我故。又云隨假
B22n0117_p0292c01║言說。起於我執。隨執取著。故名我語取。（我
B22n0117_p0292c02║見者。於五陰等法中。不了虛假。妄計有我也。
B22n0117_p0292c03║我慢者。謂以我為勝。而輕慢於他也。）
B22n0117_p0292c04║【四障】（出海意菩薩所問淨印法門經）
B22n0117_p0292c05║一惑障。謂諸眾生由貪欲瞋恚愚癡等惑。
B22n0117_p0292c06║根性昏鈍。障蔽正道。是名惑障。二業障。謂諸
B22n0117_p0292c07║眾生由貪瞋癡等惑。於諸善法不能勤行。而
B22n0117_p0292c08║隨身口意造作惡業。障蔽正道。是名業障。三
B22n0117_p0292c09║報障。報即果報。謂諸眾生。由煩惱惑業為因。
B22n0117_p0292c10║而感地獄畜生餓鬼諸趣之報。不聞正道。是
B22n0117_p0292c11║名報障。四見障。謂諸眾生。由不聞正法。起諸
B22n0117_p0292c12║邪見。隨逐魔事。失菩提心。是名見障。（梵語
B22n0117_p0292c13║菩提。華言道。）
B22n0117_p0292c14║【四劫】（出佛祖統紀）劫。梵語具云劫
B22n0117_p0292c15║波。華言分別時節。謂人壽八萬四千歲時。歷
B22n0117_p0292c16║過百年。則壽減一歲。如是減至人壽十歲則
B22n0117_p0292c17║止。復過百年則增一歲。如是增至八萬四千
B22n0117_p0292c18║歲。此一增一減。名為一小劫。如是二十增減。
B22n0117_p0293a01║名為一中劫。總成住壞空四中劫。名為一大
B22n0117_p0293a02║劫。一成劫。成劫者。謂世界初成立也。有二十
B22n0117_p0293a03║小劫。第一小劫因過去劫壞空之後。第二禪
B22n0117_p0293a04║光音天。空中布金色雲。注大洪雨積風輪上。
B22n0117_p0293a05║結為水輪。有大風起。吹水生沫。而成須彌等
B22n0117_p0293a06║山。時一切有情。皆集光音天中。天眾既多。居
B22n0117_p0293a07║處迫窄。其福減者。下生世間。最初有一天子。
B22n0117_p0293a08║從光音天沒。來生大梵天中。是為梵王。其壽
B22n0117_p0293a09║六十小劫。第二小劫。光音諸天來生初禪梵
B22n0117_p0293a10║世天中。為梵輔天。其壽四十小劫。第三小劫。
B22n0117_p0293a11║光音諸天復有來生梵世天中。為梵眾天。其
B22n0117_p0293a12║壽二十小劫。如是漸漸下生欲界天中。時光
B22n0117_p0293a13║音諸天有福盡者。化生為人。飛行自在。無有
B22n0117_p0293a14║男女之相。地涌甘泉。味如酥蜜。因試嘗之。遂
B22n0117_p0293a15║生味著。失其神通及以身光。世間大暗。黑風
B22n0117_p0293a16║吹海。漂出日月。置須彌山腹。照四天下。乃有
B22n0117_p0293a17║晝夜。彼時眾生。由耽地味。顏色麤悴。復食自
B22n0117_p0293a18║然稉稻。殘穢在身。為欲蠲除。便生二道。成男
B22n0117_p0293b01║女根。宿習力故。便生淫欲。夫妻共住。光音諸
B22n0117_p0293b02║天。後來生者。入母胎中。遂有胎生。時自然稉
B22n0117_p0293b03║稻。朝刈暮熟。刈復隨生。米長四寸。後因人多
B22n0117_p0293b04║貪取。漸生糠𥢶。刈已不生。第四小劫。乃至第
B22n0117_p0293b05║二十小劫。皆悉一增一減。名為成劫。（梵語
B22n0117_p0293b06║須彌。華言妙高。）二住劫。住劫者。謂世界安
B22n0117_p0293b07║住也。有二十小劫。第九小劫。人壽減至五萬
B22n0117_p0293b08║歲時。第一拘留孫佛出世。減至四萬歲時。第
B22n0117_p0293b09║二拘那含牟尼佛出世。減至二萬歲時。第三
B22n0117_p0293b10║迦葉佛出世。減至一百歲時。第四釋迦牟尼
B22n0117_p0293b11║佛出世。第十小劫。人壽減至八萬歲時。第五
B22n0117_p0293b12║彌勒佛出世。第十五小劫。於減劫中。第六師
B22n0117_p0293b13║子佛乃至欲樂佛。凡九百九十四佛相繼出
B22n0117_p0293b14║興。說法度人。第二十小劫。於增劫中。樓至佛
B22n0117_p0293b15║出世。滿足一千也。已上二十小劫。皆悉一增
B22n0117_p0293b16║一減。名為住劫。（梵語拘留孫。華言所應斷。
B22n0117_p0293b17║梵語拘那含牟尼。華言金色仙。梵語迦葉。華
B22n0117_p0293b18║言飲光。梵語釋迦牟尼。華言能仁寂默。梵語
B22n0117_p0293c01║彌勒。華言慈氏。梵語樓至。華言愛樂。）三壞
B22n0117_p0293c02║劫。壞劫者。謂世界壞減也。有二十小劫。如火
B22n0117_p0293c03║灾起時。壞至初禪天。始從地獄。終至梵天。有
B22n0117_p0293c04║情眾生。經十九增減劫。次第壞盡。唯器世間
B22n0117_p0293c05║空曠而住。乃至一切有情都盡。最後一增減
B22n0117_p0293c06║劫。方壞器世間。有七日從海底出。大海盡竭。
B22n0117_p0293c07║須彌崩壞。風吹猛燄。燒上梵天。悉成灰燼。乃
B22n0117_p0293c08║至三千世界一時燒盡。名為壞劫。（器世間
B22n0117_p0293c09║者。世界如器故也。梵天即初禪天也。三千世
B22n0117_p0293c10║界者。小千。中千。大千也。）四空劫。空劫者。謂
B22n0117_p0293c11║世界空虛也。有二十小劫。壞劫之後。自初禪
B22n0117_p0293c12║梵世已下。世界空虛。猶如墨穴。無晝夜日月。
B22n0117_p0293c13║唯大黑暗。名為空劫。
B22n0117_p0293c14║【四土】（出觀無量壽佛經妙宗鈔）一
B22n0117_p0293c15║同居土。同居土者。有穢有淨。謂如此土娑婆
B22n0117_p0293c16║世界。沙礫充滿。即同居穢土也。西方安養世
B22n0117_p0293c17║界。金寶莊嚴。無四惡趣。即同居淨土也。雖淨
B22n0117_p0293c18║穢有異。皆是凡聖共住。故名同居也。（梵語
B22n0117_p0294a01║娑婆。華言能忍。四惡趣者。修羅趣。餓鬼趣。畜
B22n0117_p0294a02║生趣。地獄趣也。）二有餘土。有餘土者。謂二
B22n0117_p0294a03║乘等已斷三界見思惑盡。出生彼土。尚餘無
B22n0117_p0294a04║明之惑未盡。故名有餘也。（二乘者。聲聞乘。
B22n0117_p0294a05║緣覺乘也。三界者。欲界。色界。無色界也。）三
B22n0117_p0294a06║果報土。果報土者。亦名實報土。即別教十地。
B22n0117_p0294a07║圓教十住十行十回向。乃至等覺諸菩薩所
B22n0117_p0294a08║居之土也。觀無量壽佛經疏云。行真實法。感
B22n0117_p0294a09║得勝報。是也。（十地者。歡喜地。離垢地。發光
B22n0117_p0294a10║地。燄慧地。難勝地。現前地。遠行地。不動地。善
B22n0117_p0294a11║慧地。法雲地也。十住者。發心住。治地住。修行
B22n0117_p0294a12║住。生貴住。方便具足住。正心住。不退住。童真
B22n0117_p0294a13║住。法王子住。灌頂住也。十行者。歡喜行。饒益
B22n0117_p0294a14║行。無瞋恨行。無盡行。離癡亂行。善現行。無著
B22n0117_p0294a15║行。尊重行。善法行。真實行也。十回向者。救一
B22n0117_p0294a16║切眾生離眾生相回向。不壞回向。等一切佛
B22n0117_p0294a17║回向。至一切處回向。無盡功德藏回向。隨順
B22n0117_p0294a18║平等善根回向。隨順等觀一切眾生回向。真
B22n0117_p0294b01║如相回向。無縛解脫回向。法界無量回向也。
B22n0117_p0294b02║）四常寂光土常寂光土。者。即理性土也。常
B22n0117_p0294b03║即法身。寂即解脫。光即般若。此以不遷不變
B22n0117_p0294b04║名常。離有離無名寂。照俗照真名光。即妙覺
B22n0117_p0294b05║究竟果佛所居之土也。淨名疏云。修於圓教
B22n0117_p0294b06║願行之因。因極果滿。道成妙覺。居常寂光。是
B22n0117_p0294b07║也。
B22n0117_p0294b08║【又四土】（出華嚴經疏）一自性身依
B22n0117_p0294b09║法性土。自性身者。以真如自性為身。即法身
B22n0117_p0294b10║也。法性土者。即理土也。謂此身土。體無差別。
B22n0117_p0294b11║俱非色相所攝。譬如虛空。徧一切處。是名自
B22n0117_p0294b12║性身依法性土。二自受用身依自受用土。自
B22n0117_p0294b13║受用身者。謂自受用法喜之樂。名自受用身
B22n0117_p0294b14║即自報身也。自受用土者。即實報土也。謂佛
B22n0117_p0294b15║以相應淨識。所修成就。從初成佛。盡未來際。
B22n0117_p0294b16║相續變為純淨佛土。周圓無際。眾寶莊嚴。自
B22n0117_p0294b17║受用身常依而住。是名自受用身依自受用
B22n0117_p0294b18║土。（法喜之樂者。聞法歡喜而快樂也。）三
B22n0117_p0294c01║他受用身依他受用土。他受用身者。謂因他
B22n0117_p0294c02║機感扣而現此身。即勝應身也。他受用土者。
B22n0117_p0294c03║亦即實報土也。謂佛以大慈悲力。隨十地菩
B22n0117_p0294c04║薩所宜。變為淨土。或小或大。或劣或勝。他受
B22n0117_p0294c05║用身依之而住。是名他受用身依他受用土。
B22n0117_p0294c06║（十地者。歡喜地。離垢地。發光地。燄慧地。難
B22n0117_p0294c07║勝地。現前地。遠行地。不動地。善慧地。法雲地
B22n0117_p0294c08║也。）四變化身依變化土。變化身者。改轉不
B22n0117_p0294c09║定。名之為變。無而忽有。名之為化。即劣應身
B22n0117_p0294c10║也。變化土者。謂佛以大慈悲力。隨諸有緣眾
B22n0117_p0294c11║生所宜。化為佛土。或大或小。或淨或穢。佛變
B22n0117_p0294c12║化身依之而住。是名變化身依變化土。
B22n0117_p0294c13║【世界四持】（出華嚴經疏）經云。彼須
B22n0117_p0294c14║彌山微塵數風輪。最在上者。名殊勝威光。能
B22n0117_p0294c15║持普光摩尼莊嚴香水海。有大蓮華。名種種
B22n0117_p0294c16║光明蘂香幢。莊嚴世界海住在其中。（梵語
B22n0117_p0294c17║須彌。華言妙高。）一能持風輪。謂此風輪能
B22n0117_p0294c18║持香水海而使安。住故曰能持風輪。二所持
B22n0117_p0295a01║香海。謂此香水海。因為風輪所持而得安住。
B22n0117_p0295a02║故曰所持香海。三海出蓮華。謂此香水海中。
B22n0117_p0295a03║出生大蓮華。為世界種。十方剎土。皆為大蓮
B22n0117_p0295a04║華之所含攝。故曰海出蓮華。四華持剎海。謂
B22n0117_p0295a05║此大蓮華。能持世界剎海安住其中。四方均
B22n0117_p0295a06║平。清淨堅固。故曰華持剎海。（剎。梵語具云
B22n0117_p0295a07║剎摩。華言土田。）
B22n0117_p0295a08║【四輪持世界】（出佛祖統紀）輪取持
B22n0117_p0295a09║載之義。華嚴經云。三千大千世界。依於水輪
B22n0117_p0295a10║風輪空輪。不言金輪者。文略也。（三千者。小
B22n0117_p0295a11║千。中千。大千也。今言三千大千者。總別兼稱
B22n0117_p0295a12║也。）一金輪。大地之下有金輪。起世因本經
B22n0117_p0295a13║云。水上有風。吹轉此水。於上成金。如熟酥生
B22n0117_p0295a14║膏。是名金輪。二水輪。金輪之下有水輪。菩薩
B22n0117_p0295a15║藏經云。最上風輪。為水輪之所依止。其水量
B22n0117_p0295a16║高六十八百千由旬。（梵語由旬。華言限量。
B22n0117_p0295a17║）三風輪。水輪之下有風輪。菩薩藏經云。風
B22n0117_p0295a18║輪量高六萬八千俱胝。（梵語俱胝。華言百
B22n0117_p0295b01║億。）四空輪。風輪之下有空輪。華嚴經云。空
B22n0117_p0295b02║無所依。雖無所依。然由眾生業感。世界次第
B22n0117_p0295b03║安住。
B22n0117_p0295b04║【四風輪】（出華嚴經）經云。此四風輪
B22n0117_p0295b05║能持水輪。水輪能持大地。令不散壞。以譬如
B22n0117_p0295b06║來出現。依無礙慧光明。而起四種大智風輪。
B22n0117_p0295b07║能持一切眾生善根也。一安住。謂三千大千
B22n0117_p0295b08║世界。依此風輪而得安住。以譬如來大智風
B22n0117_p0295b09║輪。普攝眾生。皆令懽喜安住也。（三千者。小
B22n0117_p0295b10║千。中千。大千也。言三千大千者總別兼稱也。
B22n0117_p0295b11║）二常住。謂三千大千世界。依此風輪而得
B22n0117_p0295b12║常住。以譬如來大智風輪。建立正法。常住世
B22n0117_p0295b13║間。令諸眾生皆生愛樂也。三究竟。謂三千大
B22n0117_p0295b14║千世界。依此風輪而為究竟極際。以譬如來
B22n0117_p0295b15║大智風輪。具一切方便。通達無漏究竟之道
B22n0117_p0295b16║也。（無漏者。不漏落生死也。）四堅固。謂三
B22n0117_p0295b17║千大千世界。依此風輪而得堅固。以譬如來
B22n0117_p0295b18║大智風輪。守護一切眾生善根。令不斷壞也。
B22n0117_p0295c01║【四大部洲】（亦名四洲形量出長阿含
B22n0117_p0295c02║經）一東弗于逮。梵語弗于逮。亦云弗婆
B22n0117_p0295c03║提。華言勝身。以其身勝南洲故也。又翻為初。
B22n0117_p0295c04║謂日初從此出也。在須彌山東。其土東狹西
B22n0117_p0295c05║廣。形如半月。縱廣九千由旬。人面亦如半月
B22n0117_p0295c06║之形。人身長八肘。人壽二百五十歲。（梵語
B22n0117_p0295c07║須彌。華言妙高。梵語由旬。亦云踰繕那。華言
B22n0117_p0295c08║限量。大論云。由旬有三。大者八十里。中者六
B22n0117_p0295c09║十里。下者四十里。肘以一尺八寸為一肘。）
B22n0117_p0295c10║二南閻浮提。梵語閻浮提。華言勝金洲。閻浮
B22n0117_p0295c11║是樹。提是洲名。因樹立稱。故名閻浮提。在須
B22n0117_p0295c12║彌山南。其土南狹北廣。形如車箱。從廣七千
B22n0117_p0295c13║由旬。人面亦像地形。人身多長三肘半。於中
B22n0117_p0295c14║有長四肘者。人壽百歲。中夭者多。三西瞿耶
B22n0117_p0295c15║尼。梵語瞿耶尼。華言牛貨。為彼多牛。以牛為
B22n0117_p0295c16║貨。故名牛貨。在須彌山西。其土形如滿月。縱
B22n0117_p0295c17║廣八千由旬。人面亦如滿月。人身長十六肘。
B22n0117_p0295c18║人壽五百歲。四北鬱單越。梵語鬱單越。華言
B22n0117_p0296a01║勝處。以其土勝三洲故也。在須彌山北。其土
B22n0117_p0296a02║正方。猶如池沼。縱廣一萬由旬。人面亦像地
B22n0117_p0296a03║形。人身長三十二肘。人壽一千歲。命無中夭。
B22n0117_p0296a04║【日照四洲】（出法苑珠林）起世經云。
B22n0117_p0296a05║劫初世間黑暗。爾時忽然出生日月及諸星
B22n0117_p0296a06║宿。便有晝夜年歲時節。日從東方出。繞須彌
B22n0117_p0296a07║山半腹而行。照于四洲。遂有晝夜不同。（梵
B22n0117_p0296a08║語須彌。華言妙高。）一南閻浮提日正中時。
B22n0117_p0296a09║謂南閻浮提日正中時。東弗婆提日則始沒。
B22n0117_p0296a10║西瞿耶尼日則初出。北鬱單越正當半夜。（
B22n0117_p0296a11║梵語閻浮提。華言勝金洲。梵語弗婆提。華言
B22n0117_p0296a12║勝身。梵語瞿耶尼。華言牛貨。梵語鬱單越。華
B22n0117_p0296a13║言勝處。）二西瞿耶尼日正中時。謂西瞿耶
B22n0117_p0296a14║尼日正中時。南閻浮提日則始沒。北鬱單越
B22n0117_p0296a15║日則始出。東弗婆提正當半夜。三東弗婆提
B22n0117_p0296a16║日正中時。謂東弗婆提日正中時。北鬱單越
B22n0117_p0296a17║日則始沒。南閻浮提日則初出。西瞿耶尼正
B22n0117_p0296a18║當半夜。四北鬱單越日正中時。謂北鬱單越
B22n0117_p0296b01║日正中時。西瞿耶尼日則始沒。東弗婆提日
B22n0117_p0296b02║則初出。南閻浮提正當半夜。
B22n0117_p0296b03║【世間四義】（出㭊玄記）世間者。即三
B22n0117_p0296b04║藏教四加行中。最後世第一位也。以其是有
B22n0117_p0296b05║漏法。故名世間。於中最勝。故名第一。有四義
B22n0117_p0296b06║焉。（四加行者。謂一煖。二頂。三忍。四世第一
B22n0117_p0296b07║也。以其加功進行故也。）一可破壞。謂世間
B22n0117_p0296b08║有漏煩惱等法。體本虛妄。自性不實。皆是無
B22n0117_p0296b09║常。故名可破壞也。二有生滅。謂世間一切諸
B22n0117_p0296b10║法。皆從因緣和合而生。皆從因緣別離而滅。
B22n0117_p0296b11║故名有生滅也。三隱真理。謂世間有漏煩惱
B22n0117_p0296b12║等法。障覆真空之理。不能顯發。故名隱真理
B22n0117_p0296b13║也。四性有漏。謂世間煩惱等法。其性實能招
B22n0117_p0296b14║集有漏生死之果。故名性有漏也。
B22n0117_p0296b15║【依正四句】（出華嚴經隨疏演義鈔）
B22n0117_p0296b16║依正者。依即所依國土。正即能依之身也。一
B22n0117_p0296b17║依內現依。依內現依者。謂於國土中又現一
B22n0117_p0296b18║切國土也。如成就品云。一一塵中難思剎。隨
B22n0117_p0296c01║眾生心普現前。一切剎海靡不周。如是方便
B22n0117_p0296c02║無差別。是也。二正內現正。正內現正者。謂於
B22n0117_p0296c03║一身中復現一切身也。如現相品云。如來一
B22n0117_p0296c04║一毛孔中。一切剎塵諸佛坐。菩薩眾會共圍
B22n0117_p0296c05║繞。演說普賢之勝行。是也。（菩薩。梵語具云
B22n0117_p0296c06║菩提薩埵。華言覺有情。）三正內現依。正內
B22n0117_p0296c07║現依者。謂於身中現一切國土也。如現相品
B22n0117_p0296c08║云。如來安坐菩提座。一毛示現多剎海。一一
B22n0117_p0296c09║毛現悉亦然。於是普周於法界。是也。四依內
B22n0117_p0296c10║現正。依內現正者。謂於國土現一切身也。如
B22n0117_p0296c11║現相品云。一切剎土微塵數。常現身雲悉充
B22n0117_p0296c12║滿。普為眾生放大光。各雨法雨稱其心。是也。
B22n0117_p0296c13║【舍衛四德】（出翻譯名義）梵語舍衛。
B22n0117_p0296c14║華言聞物。亦云豐德。以其具四德故也。一具
B22n0117_p0296c15║財寶德。謂舍衛國中。多出一切珍寶。勝於餘
B22n0117_p0296c16║國。是名具財寶德。二妙五欲德。謂舍衛國中。
B22n0117_p0296c17║五欲勝妙。非餘國所及。是名妙五欲德。（五
B22n0117_p0296c18║欲者。色欲。聲欲。香欲。味欲。觸欲也。）三饒多
B22n0117_p0297a01║聞德。饒。益也。謂舍衛國中。財寶具足。五欲勝
B22n0117_p0297a02║妙。聞於四方。是名饒多聞德。四豐解脫德。豐。
B22n0117_p0297a03║盛也。謂舍衛國中之人。多修道行而得解脫。
B22n0117_p0297a04║是名豐解脫德。
B22n0117_p0297a05║【淨穢四句】（出華嚴經疏）淨穢者。謂
B22n0117_p0297a06║佛說華嚴經。或在清淨之土。或在穢惡之土
B22n0117_p0297a07║也。一唯染。染即穢染。謂佛於娑婆世界摩竭
B22n0117_p0297a08║提國等處而說是經。隱覆淨相。故名唯染。（
B22n0117_p0297a09║梵語娑婆。華言能忍。梵語摩竭提。華言善勝。
B22n0117_p0297a10║）二唯淨。淨即清淨。謂佛於華藏世界而說
B22n0117_p0297a11║是經。其地金剛。無有染相。故名唯淨。三染淨
B22n0117_p0297a12║俱。謂佛隨於一處而說是經。隨其機器大小。
B22n0117_p0297a13║所見有異。或見是染。或見是淨。故名染淨俱。
B22n0117_p0297a14║四非染淨。謂佛隨於一處而說是經。大乘之
B22n0117_p0297a15║機。不見染淨之相。同一法界。故名非染淨。
B22n0117_p0297a16║【海底四寶】（出華嚴經）經云。譬如大
B22n0117_p0297a17║海。有四熾然光明大寶。布在其底。性極猛熱。
B22n0117_p0297a18║常能飲縮百川所注無量大水。是故大海無
B22n0117_p0297b01║有增減。以譬如來大智慧海。亦有四種大智
B22n0117_p0297b02║慧寶。具足無量威德光明。能令眾生竭愛欲
B22n0117_p0297b03║流。破愚癡暗。故以此四寶喻之。一日藏光明
B22n0117_p0297b04║大寶。日藏光明大寶者。譬如來有滅一切散
B22n0117_p0297b05║善波浪大智慧寶。由此光明觸彼菩薩。令捨
B22n0117_p0297b06║一切散善波浪。持心一境。住於三昧也。（梵
B22n0117_p0297b07║語三昧。華言正定。）二離潤光明大寶。離潤
B22n0117_p0297b08║光明大寶者。譬如來有除一切法愛大智慧
B22n0117_p0297b09║寶。由此光明觸彼菩薩。令捨離三昧味著。起
B22n0117_p0297b10║廣大神通也。三火焰光光明大寶。火焰光光
B22n0117_p0297b11║明大寶者。譬如來有慧光普照大智慧寶。由
B22n0117_p0297b12║此光明觸彼菩薩。令捨所起廣大神通。住大
B22n0117_p0297b13║明功用行也。四盡無餘光明大寶。盡無餘光
B22n0117_p0297b14║明大寶者。譬如來有平等無邊功用大智慧
B22n0117_p0297b15║寶。由此光明觸彼菩薩。令捨大功用行。及息
B22n0117_p0297b16║一切功用。令無有餘也。
B22n0117_p0297b17║【四河】（出長阿含經）一殑伽河。梵語
B22n0117_p0297b18║殑伽。華言天堂來。以見其從高處而來也。又
B22n0117_p0297c01║名恒河。此河從阿耨達池東面銀牛口流出。
B22n0117_p0297c02║繞池一帀。入東南海。（梵語阿耨達。華言無
B22n0117_p0297c03║熱惱。在香山之南。大雪山之北。周圍八百里。
B22n0117_p0297c04║金銀琉璃玻璃銅鐵等以飾其岸也。）二信
B22n0117_p0297c05║度河。梵語信度。華言驗河。此河從阿耨達池
B22n0117_p0297c06║南面金象口流出。繞池一帀。入西南海。又名
B22n0117_p0297c07║辛頭河。三縛芻河。梵語縛芻。華言青河。此河
B22n0117_p0297c08║從阿耨達池西面瑠璃馬口流出。繞池一帀
B22n0117_p0297c09║入西北海。（梵語瑠璃華言青色寶。）四徙
B22n0117_p0297c10║多河。梵語徙多。華言冷河。此河從阿耨達池
B22n0117_p0297c11║北面頗胝迦師子口流出。繞池一帀。入東北
B22n0117_p0297c12║海。或曰潛流地下。出積石山。為中國之河源
B22n0117_p0297c13║也。（梵語頗胝迦。華言水精。即玻璃也。）
B22n0117_p0297c14║【一境四心】（出攝大乘論釋）譬如一
B22n0117_p0297c15║水。本無有異。蓋因天人餓鬼畜生果報不同。
B22n0117_p0297c16║故於一水而見有四相分別之異也。一天見
B22n0117_p0297c17║是寶嚴地。謂諸天福德勝故。其所見水。悉成
B22n0117_p0297c18║瑠璃眾寶莊嚴之地也。（梵語瑠璃。華言青
B22n0117_p0298a01║色寶。）二人見是水。謂世間之人。所見之水。
B22n0117_p0298a02║清濁雖異。皆是水也。三餓鬼見是膿血。謂由
B22n0117_p0298a03║宿世慳貪。罪障深重。墮餓鬼中。長劫不聞漿
B22n0117_p0298a04║水之名。既因飢渴所逼。望見河水。意欲飲之。
B22n0117_p0298a05║速趨岸傍。皆是膿血也。四魚見是住處。住處
B22n0117_p0298a06║即窟宅也。謂魚以水而為住處。潛躍游泳。不
B22n0117_p0298a07║見水相也。
B22n0117_p0298a08║【通局四句】（出華嚴經疏）一或局。謂
B22n0117_p0298a09║佛說華嚴經。或局在娑婆世界內摩竭提國
B22n0117_p0298a10║故也。（梵語娑婆。華言能忍。梵語摩竭提。華
B22n0117_p0298a11║言善勝。）二或通。謂佛說華嚴經。或通十方
B22n0117_p0298a12║世界故也。三或俱。謂佛說華嚴經。或在摩竭
B22n0117_p0298a13║提國及十方世界故也。四或泯。謂佛說華嚴
B22n0117_p0298a14║經處。染淨二相皆盡。同一法界故也。
B22n0117_p0298a15║【四光喻智】（出法華文句并華嚴經隨
B22n0117_p0298a16║疏演義鈔）一日光喻佛智。謂日光照世。
B22n0117_p0298a17║無幽不燭。以喻佛之智慧。無事不了。無理不
B22n0117_p0298a18║照。故云日光喻佛智。二月光喻菩薩智。謂月
B22n0117_p0298b01║之光明。有虧有盈。以喻菩薩雖具智慧。而惑
B22n0117_p0298b02║業尚未盡斷。則其智慧或虧或明。故云月光
B22n0117_p0298b03║喻菩薩智。三星光喻緣覺智。謂星雖有光。其
B22n0117_p0298b04║照不遠。以喻緣覺之人。雖觀十二因緣。悟真
B22n0117_p0298b05║空理。而於中道深遠之義。不能明了。故云星
B22n0117_p0298b06║光喻緣覺智。（十二因緣者。一無明。二行。三
B22n0117_p0298b07║識。四名色。五六入。六觸。七受。八愛。九取。十有。
B22n0117_p0298b08║十一生。十二老死也。）四螢光喻聲聞智。謂
B22n0117_p0298b09║螢火之光。只能自照。不能照物。以喻聲聞之
B22n0117_p0298b10║人。雖觀四諦。悟真空理。只能自度。不能度人。
B22n0117_p0298b11║故云螢光喻聲聞智。（四諦者。苦諦。集諦。滅
B22n0117_p0298b12║諦。道諦也。）
B22n0117_p0298b13║【四事不可思議】（出增一阿含經）一
B22n0117_p0298b14║眾生不可思議。謂世間眾生。為從何來。復從
B22n0117_p0298b15║何起。從此命終。當從何生。皆不可思議。故云
B22n0117_p0298b16║眾生不可思議。二世界不可思議。謂一切世
B22n0117_p0298b17║界。皆由眾生業力而成。成而復壞。壞而復成。
B22n0117_p0298b18║始終相續。無有斷絕。故云世界不可思議。三
B22n0117_p0298c01║龍境界不可思議。謂龍降雨。非從口出。亦不
B22n0117_p0298c02║從眼耳鼻出。但龍有大神力。意之所念。若善
B22n0117_p0298c03║若惡。皆能作雨。故云龍境界不可思議。四佛
B22n0117_p0298c04║境界不可思議。謂如來之身。清淨無染。不可
B22n0117_p0298c05║漠測。不可言長。不可言短。與夫梵音深遠。智
B22n0117_p0298c06║慧辯才。現通說法。一切人天二乘等眾。皆莫
B22n0117_p0298c07║能測。故云佛境界不可思議。（二乘者。聲聞
B22n0117_p0298c08║乘。緣覺乘也。）
B22n0117_p0298c09║【四種心】（出翻譯名義）一肉團心。肉
B22n0117_p0298c10║團心者。即父母所生血肉之團。狀似蓮華開
B22n0117_p0298c11║合。乃意識所依之處也。二緣慮心。緣慮心者。
B22n0117_p0298c12║即緣持思慮之心。此通第八識而言。謂眼緣
B22n0117_p0298c13║色。乃至第八緣根身種子器世間故也。（通
B22n0117_p0298c14║第八識者。此緣慮心。以第八藏識為體故也。
B22n0117_p0298c15║根身者。根即眼等諸根。身即色身也。種子者。
B22n0117_p0298c16║即善惡種子也。器世間者。以世界如器故也。
B22n0117_p0298c17║）三積聚精要心。積聚精要心者。謂諸經中
B22n0117_p0298c18║積集一切要義。名為文心。如般若心經。為大
B22n0117_p0299a01║品六百卷中之精要是也。（梵語般若。華言
B22n0117_p0299a02║智慧。）四堅實心。堅實心者。謂堅固真實。乃
B22n0117_p0299a03║眾生本有之性。諸佛所證之理。即第一義心
B22n0117_p0299a04║也。
B22n0117_p0299a05║【四威儀】（出菩薩善戒經）謂修道之
B22n0117_p0299a06║人。心不放逸。若行若坐。常在調攝其心。成就
B22n0117_p0299a07║道業。雖久於行坐。亦當忍其勞苦。非時不住。
B22n0117_p0299a08║非時不臥。設或住臥之時。常存佛法正念。如
B22n0117_p0299a09║理而住。於此四法。動合規矩。不失律儀。是為
B22n0117_p0299a10║四威儀也。一行。謂修道之人。舉止動步。心不
B22n0117_p0299a11║外馳。無有輕躁。常在正念。以成三昧。如法而
B22n0117_p0299a12║行也。（梵語三昧。華言正定。）二住。謂修道
B22n0117_p0299a13║之人。非時不住。若或住時。隨所住處。常念供
B22n0117_p0299a14║養三寶。讚歎經法。廣為人說。思惟經義。如法
B22n0117_p0299a15║而住也。（三寶者。佛寶。法寶。僧寶也。）三坐。
B22n0117_p0299a16║謂修道之人。加趺宴坐。諦觀實相。永絕緣慮。
B22n0117_p0299a17║澄湛虛寂。端肅威儀。如法而坐也。四臥。謂修
B22n0117_p0299a18║道之人。非時不臥。為調攝身心。或時暫臥。則
B22n0117_p0299b01║右脅宴安。不忘正念。心無昏亂。如法而臥也。
B22n0117_p0299b02║【息有四種相】（出修習止觀坐禪法要）
B22n0117_p0299b03║息即鼻中出入之氣也。謂坐禪之人。若欲
B22n0117_p0299b04║攝心入定。必先行數息之法。息有四種不同。
B22n0117_p0299b05║故須揀其麤而守其細也。一風。謂鼻中之氣。
B22n0117_p0299b06║出入有聲為風。坐禪之人。若依之而數。則心
B22n0117_p0299b07║散難調。故須揀而不用也。二喘。謂鼻中之氣。
B22n0117_p0299b08║雖無聲相。而結滯不通者為喘。坐禪之人。若
B22n0117_p0299b09║依之而數。則心結難定。故須揀而不用也。三
B22n0117_p0299b10║氣。謂鼻中之氣。雖無風喘之相。而出入不細
B22n0117_p0299b11║者為氣。坐禪之人。若依之而數。則心勞難定。
B22n0117_p0299b12║故須揀而不用也。四息。謂鼻中之氣。無前三
B22n0117_p0299b13║種麤相。而出入綿綿。若存若亡者為息。坐禪
B22n0117_p0299b14║之人。依之而數。則資神安隱。情抱悅豫。其心
B22n0117_p0299b15║易定。故須守而不捨也。
B22n0117_p0299b16║【四夢】一無明習氣夢。謂由無明煩惱。
B22n0117_p0299b17║積習氣分。覆蔽真如之性。無所明了。以致心
B22n0117_p0299b18║神顛倒。形於夢想也。二善惡先徵夢。謂人凡
B22n0117_p0299c01║有善惡吉凶之事。必先形於夢寐以為徵驗
B22n0117_p0299c02║也。三四大偏增夢。謂人由地水火風四大而
B22n0117_p0299c03║成於身。若地大增。身則沉重。水大增。身則浮
B22n0117_p0299c04║腫。火大增。身則壯熱。風大增。身則急脹。四大
B22n0117_p0299c05║不調。則身心不安。心不安。則形於夢寐也。四
B22n0117_p0299c06║巡遊舊識夢。謂人平昔遊歷之處。或有所見
B22n0117_p0299c07║所聞。若美若惡。繫念不捨。而形於夢也。
B22n0117_p0299c08║【四夢】（出善見毘婆沙律）一四大不
B22n0117_p0299c09║和夢。謂或夢山崩。或夢自身飛騰虛空。或夢
B22n0117_p0299c10║見虎狼及賊追逐。此因地水火風四大不調。
B22n0117_p0299c11║心神散逸。故有此夢。是名四大不和夢。二先
B22n0117_p0299c12║見夢。謂日間先見男女苦樂等境。夜則隨夢。
B22n0117_p0299c13║猶如日間所見。是名先見夢。三天人夢。謂若
B22n0117_p0299c14║人修善。乃感天人為現善夢。令其善根增長。
B22n0117_p0299c15║若人作惡。亦感天人為現惡夢。令其怖惡生
B22n0117_p0299c16║善。是名天人夢。四想夢。謂若人前世。或有福
B22n0117_p0299c17║德。或有罪障。有福德者。多思想善事。則現善
B22n0117_p0299c18║夢。有罪障者。多思想惡事。則現惡夢。是名想
B22n0117_p0300a01║夢。
B22n0117_p0300a02║【四食】（出華嚴經隨疏演義鈔）一段
B22n0117_p0300a03║食。段即分段。食有資益之義。謂以香味觸三
B22n0117_p0300a04║塵為體。入腹變壞。資益諸根。故言段食。古譯
B22n0117_p0300a05║經律。皆為摶食。以手團曰摶。後譯復言漿飲
B22n0117_p0300a06║等不可摶。遂譯為段食。二觸食。觸即對也。謂
B22n0117_p0300a07║六識所對色等諸塵柔軟細滑冷煖等觸而
B22n0117_p0300a08║生喜樂。俱能資益諸根。故名觸食。（六識者
B22n0117_p0300a09║眼識。耳識。鼻識。舌識。身識。意識也。按翻譯名
B22n0117_p0300a10║義註釋云。見色愛著名食。豈非觸食義耶。設
B22n0117_p0300a11║非觸食。何以觀戲劇等。終日不食而不飢也。
B22n0117_p0300a12║）三思食。思即意思。謂第六識思於可愛之
B22n0117_p0300a13║境。生希望意而能潤益諸根。如人飢渴。至飲
B22n0117_p0300a14║食處。望得飲食而身不死。故名思食。（第六
B22n0117_p0300a15║識。即意識也。）四識食。識以執持為義。即第
B22n0117_p0300a16║八識也。由前三食勢分所資。能令此識增勝。
B22n0117_p0300a17║執持諸根。故名識食。（第八識。即藏識也。按
B22n0117_p0300a18║翻譯名義註釋云。識食。地獄眾生及無色界
B22n0117_p0300b01║中無邊識處天等。皆用識持以為其食。）
B22n0117_p0300b02║【四利須食】（出釋氏要覽）一資身為
B22n0117_p0300b03║道。謂修行之人。若無飲食。則身疲力倦。命且
B22n0117_p0300b04║不支。豈能進道。若得飲食資益於身。則心安
B22n0117_p0300b05║體健。乃可進道。故須食也。二養身中蟲。謂人
B22n0117_p0300b06║身中多有諸蟲。若缺飲食。則蟲鑽刺。身亦不
B22n0117_p0300b07║安。必當及時進食而調養之。故須食也。三生
B22n0117_p0300b08║施者福。謂修行之人。持戒清淨。專心修道。則
B22n0117_p0300b09║能福利人天。若有檀越。施以飲食。使其成就
B22n0117_p0300b10║道業。能令施者亦獲福報。故須食也。（梵語
B22n0117_p0300b11║檀。華言施。稱檀越者。謂人行施。能越貧窮苦
B22n0117_p0300b12║也。）四破餓外道。謂外道自以吞饑忍餓為
B22n0117_p0300b13║解脫法。即自饑餓而不知。徒受困苦。安能解
B22n0117_p0300b14║脫。故修行之人。日中受食。資其進道。兼破外
B22n0117_p0300b15║道不應饑餓。故須食也。
B22n0117_p0300b16║【乞食四分】（出寶雲經）乞食之法。一
B22n0117_p0300b17║日止以七家為限。為無多貪故也。出家之人。
B22n0117_p0300b18║常行乞食。復分作四分。故名乞食四分。一分
B22n0117_p0300c01║奉同梵行者。同梵行者。謂同修淨行之人也。
B22n0117_p0300c02║凡乞食時。必有同修之人。看守房舍。或有老
B22n0117_p0300c03║病。不便行履者。得食歸時。則以一分奉之。令
B22n0117_p0300c04║其飽滿。亦得安心修道也。一分與窮乞人。與
B22n0117_p0300c05║窮乞人者。謂乞得食時。遇有窮苦求乞之人。
B22n0117_p0300c06║當起憐憫心。作自饑想。亦以一分施之。令其
B22n0117_p0300c07║飽滿。勸他修善也。一分與諸鬼神。與諸鬼神
B22n0117_p0300c08║者。謂乞得食時。即以淨器盛貯一分。待日晡
B22n0117_p0300c09║時。則然香諷呪加持。普施一切鬼神。令其飽
B22n0117_p0300c10║滿。出離苦趣。悉得解脫也。一分自食。自食者。
B22n0117_p0300c11║謂乞得食時。除前三分之外。唯留一分。或多
B22n0117_p0300c12║或少。則自食之。食已。安心行道。庶不虛受信
B22n0117_p0300c13║施也。
B22n0117_p0300c14║【四邪命食】（出大智度論）謂諸比丘。
B22n0117_p0300c15║當以乞食清淨自活。不應以下口仰口方口
B22n0117_p0300c16║維口四種邪命之食以自活命也。一下口食。
B22n0117_p0300c17║謂種植田園。合和湯藥。以求衣食而自活命。
B22n0117_p0300c18║是名下口食也。二仰口食。謂仰觀星宿日月
B22n0117_p0301a01║風雨雷電霹靂術數之學。以求衣食而自活
B22n0117_p0301a02║命。是名仰口食也。三方口食。謂曲媚豪勢。通
B22n0117_p0301a03║使四方。巧言多求以自活命。是名方口食也。
B22n0117_p0301a04║四維口食。維即四維也。謂學種種呪術。卜算
B22n0117_p0301a05║吉凶。以求衣食而自活命。是名維口食也。
B22n0117_p0301a06║【四食時】（出法苑珠林）一天食時。天
B22n0117_p0301a07║食時者。謂清旦時。即諸天所食之時也。二法
B22n0117_p0301a08║食時。法食時者。謂三世諸佛。皆以午時為法。
B22n0117_p0301a09║食時。過此即非時也。（三世者。過去。未來。現
B22n0117_p0301a10║在也。）三畜生食時。畜生食時者。謂日暮時。
B22n0117_p0301a11║即是畜生所食之時也。四鬼神食時。鬼神食
B22n0117_p0301a12║時者。謂昏夜時。即是鬼神所食之時也。
B22n0117_p0301a13║【行四依】（出四分律藏）謂出家之人。
B22n0117_p0301a14║依此四法而修。則能成就聖道也。一著糞掃
B22n0117_p0301a15║衣。著糞掃衣者。謂視同糞土。掃除不用。即世
B22n0117_p0301a16║人所棄弊垢之依也。修道之人。當收拾淨洗。
B22n0117_p0301a17║補湊穿著。如此則心無所戀。能成道業矣。二
B22n0117_p0301a18║常行乞食。乞食者。謂出家之人。常以乞食自
B22n0117_p0301b01║活其命也。三樹下坐。樹下坐者。謂出家之人。
B22n0117_p0301b02║不宜營治舍宅。當於樹下或石窟中。隨便而
B22n0117_p0301b03║居。修習禪定也。四用陳腐藥。用陳腐藥者。謂
B22n0117_p0301b04║出家之人。若患病時。當用陳年朽腐之藥而
B22n0117_p0301b05║調治之。病瘥即止。不得貪樂新好藥物而預
B22n0117_p0301b06║積蓄也。
B22n0117_p0301b07║【四機】（出法華文句）四機者。機即機
B22n0117_p0301b08║器。又機緣也。有可發之義。故名為機。一人天
B22n0117_p0301b09║機。謂諸惡莫作。諸善奉行。是名人天機。二二
B22n0117_p0301b10║乘機。謂厭畏生死。忻尚涅槃。是名二乘機。（
B22n0117_p0301b11║梵語涅槃。華言滅度。二乘者。聲聞乘。緣覺乘
B22n0117_p0301b12║也。）三菩薩機。謂先人後己。慈悲仁讓。是名
B22n0117_p0301b13║菩薩機。（菩薩。梵語具云菩提薩埵。華言覺
B22n0117_p0301b14║有情。）四佛機。謂一切諸法中。悉以等觀入
B22n0117_p0301b15║一切無礙人。一道出生死。是名佛機。（等觀
B22n0117_p0301b16║者。即非空非假。平等中道觀也。一道出生死
B22n0117_p0301b17║者。以中道觀頓斷諸惑。頓出生死也。）
B22n0117_p0301b18║【四種我】（出圓覺經略疏）一凡夫妄
B22n0117_p0301c01║計我。謂世間凡夫之人。不了五陰等法皆空。
B22n0117_p0301c02║於中妄計我身。強立主宰。造作諸業。流轉生
B22n0117_p0301c03║死。無有休息。是為凡夫妄計我。（五陰者。色
B22n0117_p0301c04║陰。受陰。想陰。行陰。識陰也。）二外道神我。謂
B22n0117_p0301c05║外道之人。於五陰中妄計識神如麻豆等。或
B22n0117_p0301c06║計徧身。起於我見。墜墮邊邪。輪迴生死。是為
B22n0117_p0301c07║外道神我。三三乘假我。謂三乘之人。了知一
B22n0117_p0301c08║切五陰等法。虛假不實。悉無有我。是為三乘
B22n0117_p0301c09║假我。（三乘者。聲聞乘。緣覺乘。菩薩乘也。）
B22n0117_p0301c10║四法身真我。謂如來法身。量等虛空。無所不
B22n0117_p0301c11║徧故於無我法中。明八自在我。是為法身真
B22n0117_p0301c12║我。（八自在我者。一能示一身以為多身。二
B22n0117_p0301c13║示一塵身。滿大千界。三大身輕舉遠到。四現
B22n0117_p0301c14║無量類。常居一土。五諸根互用。六得一切法。
B22n0117_p0301c15║如無法想。七說一偈義。經無量劫。八身徧諸
B22n0117_p0301c16║處。猶如虛空也。）
B22n0117_p0301c17║【四大】（出圓覺經）四大者。謂人之身
B22n0117_p0301c18║攬外地水火風四大而成內身四大。因對色
B22n0117_p0302a01║香味觸四微。故稱為四大也。一地大。地以堅
B22n0117_p0302a02║礙為性。謂眼耳鼻舌身等。名為地大。若不假
B22n0117_p0302a03║水。則不和合。經云。髮毛爪齒。皮肉筋骨等。皆
B22n0117_p0302a04║歸於地。是也。二水大。水以潤濕為性。謂唾涕
B22n0117_p0302a05║津液等。名為水大。若不假地。即便流散。經云。
B22n0117_p0302a06║唾涕膿血。津液涎沫。痰淚精氣。大小便利。皆
B22n0117_p0302a07║歸於地。是也。三火大。火以燥熱為性。謂身中
B22n0117_p0302a08║煖氣。名為火大。若不假風。則不增長。經云。煖
B22n0117_p0302a09║氣歸火。是也。四風大。風以動轉為性。謂出入
B22n0117_p0302a10║息及身動轉。名為風大。此身動作。皆由風轉
B22n0117_p0302a11║經云。動轉歸風。是也。（動轉歸風者。凡身動
B22n0117_p0302a12║轉。皆屬風也。）
B22n0117_p0302a13║【四微】（出金光明經文句記）四微者。
B22n0117_p0302a14║謂色香味觸也。因對四大。稱為四微。又復四
B22n0117_p0302a15║大皆由四微所成。故大智度論云。地有色香
B22n0117_p0302a16║味觸重故。自無所作。水少香故。動作勝地。火
B22n0117_p0302a17║少香味故。勢勝於水。風少色香味故。動作勝
B22n0117_p0302a18║火。一色微。色者。謂眼所見種種諸色也。以其
B22n0117_p0302b01║微細。故名色微。二香微。香者。謂鼻所嗅種種
B22n0117_p0302b02║諸香也。以其微細。故名香微。三味微。味者。謂
B22n0117_p0302b03║舌所嘗種種諸味也。以其微細。故名味微。四
B22n0117_p0302b04║觸微。觸者。謂身分所覺種種諸觸也。以其微
B22n0117_p0302b05║細。故名觸微。
B22n0117_p0302b06║【四求】（出法集經）一欲愛。謂於欲界
B22n0117_p0302b07║五塵而起貪愛也。因貪愛故。推求不已。是名
B22n0117_p0302b08║欲愛。（五塵者。色塵。聲塵。香塵。味塵。觸塵也。
B22n0117_p0302b09║）二色愛。謂於色界禪定而起貪愛也。因貪
B22n0117_p0302b10║愛故。推求不已。是名色愛。三無色愛。謂於無
B22n0117_p0302b11║色界禪定而起貪愛也。因貪愛故。推求不已。
B22n0117_p0302b12║是名無色愛。四無有愛。無有。即空也。謂於涅
B22n0117_p0302b13║槃真空之法而起貪愛也。因貪愛故。推求不
B22n0117_p0302b14║已。是名無有愛。（梵語涅槃。華言滅度。）
B22n0117_p0302b15║【四求不得】（出大乘莊嚴經論）求者
B22n0117_p0302b16║推求也。論云。菩薩以四種求諸法。皆不可得。
B22n0117_p0302b17║不可得。即是空也。故名求不得。一名求不得。
B22n0117_p0302b18║名即假名。謂若有是物。則有是名。以此推之。
B22n0117_p0302c01║物則為主。名則為客。名既為客。則是假名。推
B22n0117_p0302c02║求實義。了不可得。故論云。推名於物是客。故
B22n0117_p0302c03║云名求不得。二物求不得。物即事物。謂雖有
B22n0117_p0302c04║其物。若無其名。物不自顯。以此推之。名亦是
B22n0117_p0302c05║主。物亦是客。物既是客。亦成虛假。故論云。推
B22n0117_p0302c06║物於名是客。故云物求不得。三自性求不得。
B22n0117_p0302c07║謂名之與物。各有自體之性。若推名之自性
B22n0117_p0302c08║及物之自性。但有虛假之名。皆無真實之義。
B22n0117_p0302c09║故論云。推名自性及物自性。知俱是假。故云
B22n0117_p0302c10║自性求不得。四差別求不得。謂於名於物。各
B22n0117_p0302c11║有差別之相。一一分別推求。悉歸於空。皆不
B22n0117_p0302c12║可得。故論云。推名差別及物差別。知俱空故。
B22n0117_p0302c13║悉不可得。故云差別求不得。
B22n0117_p0302c14║【四不寄附】（出優婆塞戒經）經云。佛
B22n0117_p0302c15║言。善男子。受優婆塞戒者。先學世事。既學通
B22n0117_p0302c16║達。如法求財。若得財物。應供父母妻子眷屬。
B22n0117_p0302c17║其餘藏積俟用。不應寄附四處也。（梵語優
B22n0117_p0302c18║婆塞。華言清淨士。）一老人。謂年老之人。死日
B22n0117_p0303a01║漸近。故所有財物。不應寄附於彼也。二遠處。
B22n0117_p0303a02║謂道路隔遠之處。緩急要用。取討難及。故所
B22n0117_p0303a03║有財物。不應寄附於彼也。三惡人。謂不善之
B22n0117_p0303a04║人。稟性凶惡。若見財物。恐生貪奪之心。故不
B22n0117_p0303a05║應寄附於彼也。四大力。謂豪強之人。倚恃勢
B22n0117_p0303a06║力。若見財物。恐生貪奪之心。故不應寄附於
B22n0117_p0303a07║彼也。
B22n0117_p0303a08║【四不見】（出圓覺經鈔）一魚不見水。
B22n0117_p0303a09║謂魚以水為窟宅。游泳水中。悉無所障。故云
B22n0117_p0303a10║魚不見水。二人不見風。謂風發於萬竅。但有
B22n0117_p0303a11║聲響可聞。而無形相可見。故云人不見風。三
B22n0117_p0303a12║迷不見性。謂靈明覺知之性。人人本具。但為
B22n0117_p0303a13║煩惱無明覆障。迷而不了。故云迷不見性。四
B22n0117_p0303a14║悟不見空。謂修行之人。既能覺了靈知之性。
B22n0117_p0303a15║本來空寂。而此空性亦不可得。故云悟不見
B22n0117_p0303a16║空。
B22n0117_p0303a17║【四不成】（出因明入正理論）一兩俱
B22n0117_p0303a18║不成。謂聲是無常。非眼所見。若言聲是眼見。
B22n0117_p0303b01║而聲與眼。俱不能成。是名兩俱不成。二隨一
B22n0117_p0303b02║不成。謂聲是所作性故。以聲顯論。聲是實法。
B22n0117_p0303b03║若不將名句文等共相為用。則不成其論矣。
B22n0117_p0303b04║是名隨一不成。三猶豫不成。謂如見雲霧等
B22n0117_p0303b05║即起疑惑。以為是火非火。疑心不決。是名猶
B22n0117_p0303b06║豫不成。四所依不成。謂虛空實有。為萬物所
B22n0117_p0303b07║依。若言虛空定無。則萬物無所依。是名所依
B22n0117_p0303b08║不成。
B22n0117_p0303b09║【四種無】（出涅槃經）一未有名無。謂
B22n0117_p0303b10║梵志妄計涅槃之法。在眾生煩惱心中。不可
B22n0117_p0303b11║說有。譬如瓶未出泥。名為無瓶。蓋外道不知
B22n0117_p0303b12║眾生煩惱心中。實具涅槃之德。故佛答言。如
B22n0117_p0303b13║是涅槃。非是先無。同泥無瓶。（梵語梵志。華
B22n0117_p0303b14║言淨裔。梵語涅槃。華言滅度。）二滅已名無。
B22n0117_p0303b15║謂梵志妄計滅煩惱已。名為涅槃。涅槃即無。
B22n0117_p0303b16║譬如瓶既壞已。名為無瓶。蓋外道不知煩惱
B22n0117_p0303b17║既滅。涅槃即顯。故佛答言。亦非滅無。同瓶壞
B22n0117_p0303b18║已。三異相名無。謂梵志妄計煩惱涅槃。其相
B22n0117_p0303c01║即異。謂煩惱中無涅槃。涅槃中無煩惱。譬如
B22n0117_p0303c02║牛中無馬。馬中無牛。蓋外道不知轉煩惱即
B22n0117_p0303c03║是涅槃。轉涅槃即是煩惱。故佛答言。雖牛中
B22n0117_p0303c04║無馬。不可說言牛亦是無。雖馬中無牛。不可
B22n0117_p0303c05║說言馬亦是無。如此則不可言煩惱中無涅
B22n0117_p0303c06║槃。涅槃中無煩惱也。四畢竟名無。謂梵志妄
B22n0117_p0303c07║計涅槃之法。畢竟無有。名之為無。譬如龜毛
B22n0117_p0303c08║兔角。實不可得。蓋外道不知涅槃之德。其性
B22n0117_p0303c09║常住。不可毀壞。故佛答言。亦非畢竟無。如龜
B22n0117_p0303c10║毛兔角。