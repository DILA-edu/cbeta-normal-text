B25n0145_p0718b11║天目中峯和尚廣錄卷第二
B25n0145_p0718b12║叅學門人北庭臣僧慈寂　上進
B25n0145_p0718b13║小叅
B25n0145_p0718b14║瞿運使霆發卒哭。藥師道場對靈小叅。大道只在目
B25n0145_p0718b15║前。要且目前難覩。欲識大道真體。不離聲色言語。只
B25n0145_p0718b16║如都運相公昨自皇慶元年十二月二十六日捐館。
B25n0145_p0718b17║至今年四月初七日。其一百日內鼓螺互應。金石交
B25n0145_p0718b18║宣。豈非聲耶。華果委陳香燈羅列。豈非色耶。遍演金
B25n0145_p0718b19║經廣宣玉偈。豈非言語耶。且聲色言語覿體全彰。却
B25n0145_p0718b20║喚甚麼作大道。若以聲為大道。聲自是聲。若以色為
B25n0145_p0719a01║大道。色自是色。若以言語為大道。言語自是言語。與
B25n0145_p0719a02║麼分㭊將來。古人話似作兩橛。這裏撿點得出。便見
B25n0145_p0719a03║我都運相公與藥師如來。握手共遊於一十二重清
B25n0145_p0719a04║淨願海。以眾寶光明而作佛事。俾盡大地眾生不越
B25n0145_p0719a05║一念俱成正覺。到這裏既無聲色可求。亦何言語可
B25n0145_p0719a06║取。總只是箇大光明藏。如其不委。更為下箇註脚。良
B25n0145_p0719a07║久云。天共白雲曉。水和明月流。復舉。石頭和尚問龐
B25n0145_p0719a08║居士云。子學道以來日用事作麼生。居士呈偈曰。日
B25n0145_p0719a09║用事無別。惟吾自偶諧。頭頭非取舍。處處沒張乖。朱
B25n0145_p0719a10║紫誰為號。丘山絕點埃。神通并妙用。運水與搬柴。且
B25n0145_p0719a11║如何是日用事。茲向第二門頭曲為註脚去也。眼見
B25n0145_p0719a12║色是日用事。耳聞聲是日用事。鼻嗅香是日用事。舌
B25n0145_p0719a13║噉味是日用事。以至身覺觸意雜思是日用事。乃至
B25n0145_p0719a14║八萬四千諸塵勞應用等。皆是日用事。因甚麼說箇
B25n0145_p0719a15║無別底道理。雖則體用互陳萬塵交接。一一皆是自
B25n0145_p0719a16║心成就自心出生。所以教中謂。元依一精明分成六
B25n0145_p0719a17║和合。又云三界無別法惟是一心作。以其洞見自心
B25n0145_p0719a18║故。雖一剎那頃泛應群緣。會入一心曾無異致。所以
B25n0145_p0719a19║云無別也。今之學道者。往往向義路上。以聰明之資。
B25n0145_p0719a20║一一領會。自謂佛法無多子。殊不知說箇自心早落
B25n0145_p0719b01║情見。於是龐居士謂。惟吾自偶諧。言偶諧二字。直是
B25n0145_p0719b02║註解不破。穿鑿不入。苟非具金剛正眼。向聲色未彰
B25n0145_p0719b03║已前一鑑鑑破。物我未形之際一拶拶開。自然頭頭
B25n0145_p0719b04║上明物物上顯。是謂偶諧者也。其或未到這箇時節。
B25n0145_p0719b05║和箇偶諧俱成剩語。所以云。叅須實叅悟須實悟。既
B25n0145_p0719b06║到實叅實悟之地。則繁興大用舉必全真。擬眨眼來
B25n0145_p0719b07║劒去久矣。這箇是老龐公棄家財於湘水。跨諸祖門
B25n0145_p0719b08║庭。掠得些子汗臭氣。便解如是發揮。惟我都運相公。
B25n0145_p0719b09║即再世之龐居士也。雖不效其棄家珍於水底。却能
B25n0145_p0719b10║轉為布施利益種種救援攝護方便等事。而亦不妨
B25n0145_p0719b11║其孜孜在道之心。以至啟手足之際。屏去血味及與
B25n0145_p0719b12║玩好諸欲因緣。惟單單舉箇所叅話頭泊然而逝。豈
B25n0145_p0719b13║非多生熏習般若培植菩提。而有如是操略耶。既捐
B25n0145_p0719b14║館已一百日內。晝夜六時備陳佛事。由是知相公雖
B25n0145_p0719b15║天道人道皆不能以境緣攝取。何則道念炳然。豈肯
B25n0145_p0719b16║為功名富貴諸殊勝事業之籠絡。其不至佛地。决知
B25n0145_p0719b17║其終不已也。因記得。都運相公昔於至元辛卯二月
B25n0145_p0719b18║十九。登天目叩先師。先師握竹篦問曰。相公為遊山
B25n0145_p0719b19║來為佛法來。公答云。為佛法來。先師擲下竹篦曰。會
B25n0145_p0719b20║麼。公云。不會。師曰。不入虎穴爭得虎子。本上座今日
B25n0145_p0720a01║因齋慶讚重為舉揚。為遊山來為佛法來。舌頭拖地。
B25n0145_p0720a02║為佛法來。將謂忘却。擲下竹篦云。會麼。少賣弄。不會。
B25n0145_p0720a03║明如杲日迅若怒雷。不入虎穴爭得虎子。醉後又添
B25n0145_p0720a04║盃。更有四句偈重為註脚。為求佛法為遊山。口縫纔
B25n0145_p0720a05║開落二三。一十二重悲願海。藥師燈現古優曇。
B25n0145_p0720a06║為趙承旨孟頫。對靈小叅。大道在目前。山是山水是
B25n0145_p0720a07║水。玄機超物表。聖非聖凡非凡。一念洞然萬緣廓爾。
B25n0145_p0720a08║水精宮秋容淡淡。森羅萬象吞吐明月珠。松雪齋灝
B25n0145_p0720a09║氣沈沉。屏几六牎交徹寶絲網。無一物不彰至體。無
B25n0145_p0720a10║一㕝不演真乘。莊周雖蝶悟枕邊。敢保其當機罔措。
B25n0145_p0720a11║子韶固蛙聞月下。未許其覿面施呈。這一著子名不
B25n0145_p0720a12║得狀不得。即其知處已陷情圍。事亦然理亦然。與麼
B25n0145_p0720a13║會時早沉識海。所以道。神光獨耀萬古。徽猷入此門
B25n0145_p0720a14║來。莫存知解。且不存知解底句如何指陳。玉宇秋高
B25n0145_p0720a15║無界限。金園春事政敷腴。共惟翰林學士承旨松雪
B25n0145_p0720a16║居士趙公。受知於九重聖主。名聞於萬里黎元。官一
B25n0145_p0720a17║品未足謂公之榮。爵萬鍾未足謂公之貴。蓋其道超
B25n0145_p0720a18║物表性徹玄初。空諸見於眼根。了群情於意地者也。
B25n0145_p0720a19║某記。大德甲辰歲首。蒙公賢夫婦相延於武林官舍。
B25n0145_p0720a20║丁未秋訪公於霅城之新第。至大戊申復會于西湖。
B25n0145_p0720b01║明年己酉再會於松雪齋。凡一會聚與夫尺書往復。
B25n0145_p0720b02║未嘗不以本來具足之道未悟未明為急務。每論到
B25n0145_p0720b03║至真切處。悲泣垂涕不能自已。此蓋出自真情。遠從
B25n0145_p0720b04║多刦熏鍊純熟必期徹證。不肯與泛泛者恃其辯聰
B25n0145_p0720b05║漁獵聞見便以為得也。自佛法流布東土。士大夫咨
B25n0145_p0720b06║叅扣問敲唱激揚。莫盛於唐宋。而尤盛於皇元。往往
B25n0145_p0720b07║滯於情解昧於識度。求其真㕘實究者。不曰無之。窮
B25n0145_p0720b08║其所因。最初被箇本來具足不假外求之說一印印
B25n0145_p0720b09║定。次以聰明之資直下領過。自以為易不復究明。不
B25n0145_p0720b10║覺置之無事甲裏。殊不知本來具足之說。如麵在麥
B25n0145_p0720b11║中飯居穀內。或不加舂炊礱磨之勞。徒知具足之虛
B25n0145_p0720b12║談。終莫能得止飢之實效。猶儒家論仁義。亦豈心外
B25n0145_p0720b13║之物。故孟子謂。我固有之矣。非從外得也。然不有真
B25n0145_p0720b14║履實踐之功顛沛造次孳孳不忘。則亦徒有仁義之
B25n0145_p0720b15║本心耳。故吾佛祖謂。本來具足猶古鏡之有光。奈何
B25n0145_p0720b16║失於護念其愛憎塵習不覺蒙蔽。况是積生累刦未
B25n0145_p0720b17║經磨治。徒稱具足之有光。終於鑑照之無補。一箇所
B25n0145_p0720b18║叅話即是磨鏡之良具。政當磨時只知朝也磨暮也
B25n0145_p0720b19║磨。不必問鏡上之塵何日破除鏡內之光何時發現。
B25n0145_p0720b20║苟存此等待之心則愈障矣。學佛之要惟憑一念但
B25n0145_p0721a01║信得及處。譬之磨鏡。未有磨極而塵不消塵消而光
B25n0145_p0721a02║不現者。故我相公與魏國夫人。雖身抱冠世之奇才。
B25n0145_p0721a03║而不為其所惑。雖身嬰畢世之塵累。而不為其所障。
B25n0145_p0721a04║每於真叅正念。孜孜然兀兀然。猶林下老衲寂爾忘
B25n0145_p0721a05║緣未嘗少棄。當知此箇正念不由教導。不依勸請。不
B25n0145_p0721a06║因造作。不屬方便。乃是無量刦中於諸佛所。深種菩
B25n0145_p0721a07║提種子。雖百千塵勞百千生死同時現前。終莫能昧
B25n0145_p0721a08║也。此念既堅。則其成佛作祖超生越死。如壯士屈臂
B25n0145_p0721a09║豈假他力。人徒見公英聲茂實振耀古今。而不知公
B25n0145_p0721a10║六十九年凡施為舉措。莫不以積刦之事繫于真情。
B25n0145_p0721a11║自餘皆借路經過遊戲設施爾。既啟手足。後人皆謂
B25n0145_p0721a12║公之亡。我獨見公精操正念獨抱天真。於大寂滅大
B25n0145_p0721a13║解脫法中。與佛祖聖賢混合於一切智智清淨之表。
B25n0145_p0721a14║曾何古今彼此而有間隔。此皆公深信本來具足不
B25n0145_p0721a15║假外求之道。其靈驗若此。記得。華嚴經偈有謂。若人
B25n0145_p0721a16║欲識佛境界。當淨其意如虛空。遠離妄想及諸取。令
B25n0145_p0721a17║心所向皆無礙。謂佛境界者。即是本來具足不假外
B25n0145_p0721a18║求之道是也。原夫意根欲淨妄想欲離。却不成本來
B25n0145_p0721a19║具足矣。但是所叅之正念。操之既精守之既密。則其
B25n0145_p0721a20║意根不待淨而自淨。妄想不待離而自離。至一切處
B25n0145_p0721b01║不為一切法之所留礙。其佛境界與松雪齋。不即不
B25n0145_p0721b02║離無異無別。古所謂千山勢到嶽邊止。萬派聲歸海
B25n0145_p0721b03║上消者是也。又圓覺淨諸業障章中極言四相。其四
B25n0145_p0721b04║相之因。首惟執我相。我相既忘。如樹根斷則枝葉不
B25n0145_p0721b05║除而自凋矣。故經云。彼修道者不除我相。是故不能
B25n0145_p0721b06║入清淨覺。還知我相麼佛境界是。我相淨意根是。我
B25n0145_p0721b07║相乃至坐寶蓮華成等正覺。入微塵裏轉大法輪是。
B25n0145_p0721b08║我相自有宗乘以來。分科列段指性說心。敲繩牀搖
B25n0145_p0721b09║麈拂。縱橫放肆演唱激揚以至玉轉珠回神出鬼沒。
B25n0145_p0721b10║總不出這箇我相。苟能除此我相之外。安有所㕘之
B25n0145_p0721b11║話所守之念所存之因所至之果。直下如大火聚大
B25n0145_p0721b12║風輪。雖佛祖到來。亦須退縮有分。到這裏無位真人
B25n0145_p0721b13║倒跨洞庭山。遊戲三萬六千頃太湖。直上兜率天。與
B25n0145_p0721b14║彌勒大士。指白雪為青松。荷葉團團團似鏡。配青松
B25n0145_p0721b15║為白雪。菱角尖尖尖似錐。混融物我以無痕。超越死
B25n0145_p0721b16║生而無作。此說且置。茲蒙大孝仲穆舍人以書入山。
B25n0145_p0721b17║謂先君問道二十年。不料嬰此大變。擬卒哭日內安
B25n0145_p0721b18║厝東衡。臨壙一語乞為舉似。某以老病退臥巖穴。惟
B25n0145_p0721b19║我相公於湛寂光中自能照了。今事不獲已。勉為對
B25n0145_p0721b20║眾引些葛藤以慰孝誠。記得。唐陸亘大夫問南泉。弟
B25n0145_p0722a01║子家中有片石。也曾坐也曾臥。還鐫作佛得麼。泉云。
B25n0145_p0722a02║得。亘云。莫不得麼。泉云。不得不得。大眾。陸亘大夫問
B25n0145_p0722a03║處放去何奢。南泉和尚答時收來太儉。須知問在答
B25n0145_p0722a04║處答在問處。狹路相逢了無回互。雖然如是。只如今
B25n0145_p0722a05║日相公家中有一片石。也不曾坐也不曾臥。亦不要
B25n0145_p0722a06║鐫作佛。只要移置東衡原上蓋覆相公棺槨得與不
B25n0145_p0722a07║得二俱屏除。且道與陸亘大夫所見相去幾何。良久
B25n0145_p0722a08║云。幻住忍俊不禁。向無音韻中聊伸一偈。南泉陸亘
B25n0145_p0722a09║舌無筋。圓覺華嚴語未真。何似東衡原上月。照空群
B25n0145_p0722a10║象最相親。
B25n0145_p0722a11║天目中峯和尚廣錄卷第二
B25n0145_p0722a12║音釋
B25n0145_p0722a13║灝（合老切夷曠也）孳（津私切孳孳猶汲汲也）縮（所六切斂也）尖（子廉切末銳也）錐
B25n0145_p0722a14║（朱惟切鑽也）厝（倉故切安著也）鐫（子泉切刻也）
B25n0145_p0722a15║
B25n0145_p0722a16║
B25n0145_p0722a17║