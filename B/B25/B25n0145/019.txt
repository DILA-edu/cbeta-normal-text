B25n0145_p0902a11║天目中峯和尚廣錄卷苐十九
B25n0145_p0902a12║參學門人北庭臣僧慈寂　上進
B25n0145_p0902a13║東語西話續集上
B25n0145_p0902a14║非一歲無以終萬化之功。非一心無以收萬法之跡。
B25n0145_p0902a15║然而春夏秋冬之令雖別。其所不別者同一歲也。頓
B25n0145_p0902a16║漸偏圓之理雖別。其所不別者同一心也。且歲不知
B25n0145_p0902a17║有春夏秋冬而四序成其歲。心不知有頓漸偏圓而
B25n0145_p0902a18║四教彰其心。如是則知。即別而同即同而別也。即別
B25n0145_p0902a19║而同四不離一。即同而別一不離四。惟同則不能徹
B25n0145_p0902a20║其化跡。惟別則不能會其本源。於是同別之旨。不容
B25n0145_p0902b01║不兩立。本跡之門不容不雙收也。每聞議者謂。一代
B25n0145_p0902b02║時教彰如來之本懷。罄無不盡。彼云教外別傳者。豈
B25n0145_p0902b03║教外果別有未盡之法為傳耶。儻別有所傳則名外
B25n0145_p0902b04║道。或別無所傳則妄誕之跡不容掩也。余嘗以前說
B25n0145_p0902b05║證之。茲復謂議者曰。聖人初生下時。手指兩儀足行
B25n0145_p0902b06║七步。何教義所攝耶。此乃別傳之最初顯示也。豈待
B25n0145_p0902b07║末後拈一華以示迦葉。謂之別傳者乎。中間四十九
B25n0145_p0902b08║年隨機演教。於正直舍方便處。皆是別傳之旨。又豈
B25n0145_p0902b09║止乎最初末後而已哉。所云別傳者。非教外別有所
B25n0145_p0902b10║謂禪也。非心外別有所謂法也。非離言說外別有不
B25n0145_p0902b11║形言之祕密三昧也。非理外別有理也。亦非一向無
B25n0145_p0902b12║事而故作是言也。何則自始洎終惟示一心也。依一
B25n0145_p0902b13║心所演惟一法也。安有所謂別哉。當知靈知心體。離
B25n0145_p0902b14║言說相。離見聞相。離思惟相。離文字相。乃至離一切
B25n0145_p0902b15║諸相。雖曰離言說相。非言說不能立其教。雖曰離見
B25n0145_p0902b16║聞相。非見聞不能傳其教。雖曰離思惟相。非思惟不
B25n0145_p0902b17║能達其教。雖曰離文字相。非文字不能宗其教。故知
B25n0145_p0902b18║言說文字等乃教也。離言說文字等乃教外別傳也。
B25n0145_p0902b19║所云教者。宣明此心也。所云教外別傳者。即超出言
B25n0145_p0902b20║象而妙契此心者也。使言說文字外別無旨趣。則經
B25n0145_p0903a01║中不應言諸法寂滅相不可以言宣。又云。此法非思
B25n0145_p0903a02║量分別之所能解。或謂言說文字等果不可契如來
B25n0145_p0903a03║之心耶。曰不然。豈不聞始從鹿野𫟍終至跋提河。於
B25n0145_p0903a04║是二中間未嘗談一字。於此則一大藏教。曷嘗有言
B25n0145_p0903a05║說文字等相之可得也。苟不洞徹如來之本心。則滯
B25n0145_p0903a06║有文字非教也。執無文字非禪也。動為情縛於有無
B25n0145_p0903a07║之間。則教禪俱不取也。然教外別傳者目之為禪。此
B25n0145_p0903a08║禪即一心之異名。非人天二乘所習八定四禪之禪
B25n0145_p0903a09║必待枯形死心殞情絕識之謂也。蓋此禪之體如金
B25n0145_p0903a10║剛王寳劒。自非上根利器生知夙習之士領於機先
B25n0145_p0903a11║薦於言外。欲向見聞思惟等擬涉毫芒。則刻舟奚益
B25n0145_p0903a12║哉。遠自少林相傳迨今如印印空。雖文彩不露。而至
B25n0145_p0903a13║理獨存。信別傳之說良有旨焉。通而言之。禪即離文
B25n0145_p0903a14║字之教。教即有文字之禪。覔一毫同相了不可得。復
B25n0145_p0903a15║何別之有耶。其所別者乃化跡之設不侔爾。譬如堅
B25n0145_p0903a16║冰烈日之不可同日而語也。
B25n0145_p0903a17║藥不專治。病無必死。其用舍安危之要。在醫者之得
B25n0145_p0903a18║失耳。苟得其要以寒破寒以𤍠攻𤍠。俱無實實虛虛
B25n0145_p0903a19║之謬。不得其要而或誤投毫髮。雖病未危而藥危之
B25n0145_p0903a20║矣。世無盧扁。使萬金神藥亦能殺人。其利害有如此
B25n0145_p0903b01║者。佛稱三界大醫王。純以無上神藥治法身之病。其
B25n0145_p0903b02║對證投機之頃。順用逆施迎刃而解。世云神聖工巧。
B25n0145_p0903b03║殆不可同日語也。余因閱圓覺經。文殊首以本起因
B25n0145_p0903b04║地為問。乃答以永斷無明方成佛道。普賢以以幻修
B25n0145_p0903b05║幻為問。乃答以應當遠離一切幻化虛妄境界。由堅
B25n0145_p0903b06║執持遠離心故。心如幻者亦復遠離。遠離為幻亦復
B25n0145_p0903b07║遠離。離遠離幻亦復遠離。得無所離即除諸幻。普眼
B25n0145_p0903b08║以修行漸次為問。乃答以先依奢摩他行堅持禁戒。
B25n0145_p0903b09║安處徒眾宴坐靜室。徧觀四大及與根塵虛妄和合。
B25n0145_p0903b10║然後身心根塵與幻俱滅。便能顯發無方清淨。彌勒
B25n0145_p0903b11║以修佛菩提幾種差別為問。答以欲脫生死免諸輪
B25n0145_p0903b12║回先斷貪欲及除愛渴。清淨慧以凡聖所證所得云
B25n0145_p0903b13║何差別為問。答以一切障礙即究竟覺得念失念無
B25n0145_p0903b14║非解脫。至若居一切時不起妄念於諸妄心亦不息
B25n0145_p0903b15║滅。威德自在以方便漸次為問。答以當修三種淨觀
B25n0145_p0903b16║謂寂靜奢摩他如幻三摩鉢提寂滅禪那等。辨音以
B25n0145_p0903b17║圓覺門有幾修習為問。答以二十五種清淨妙輪即
B25n0145_p0903b18║前三觀交互單複云云。淨諸業障以本性清淨因何
B25n0145_p0903b19║染汙為問。乃答以不了四相不成聖果。又云但當精
B25n0145_p0903b20║勤降伏煩惱。起大勇猛未得令得未斷令斷。圓覺以
B25n0145_p0904a01║云何安居修此圓覺清淨境界為問。答以建立三期
B25n0145_p0904a02║求哀懺悔復以三種淨觀隨學一事。已上皆大悲願
B25n0145_p0904a03║王普告諸菩薩及末世眾生。淨治覺體之善見妙藥
B25n0145_p0904a04║也。如何獨答普覺所問。一章之中指出四病。謂作止
B25n0145_p0904a05║任滅則前所謂善見神藥者。俱不能逃此四病所攝。
B25n0145_p0904a06║何則自遠離諸幻。與堅持禁戒建立三期等。豈非作
B25n0145_p0904a07║耶。自先斷貪欲及除愛渴。與宴坐靜室修奢摩他等。
B25n0145_p0904a08║豈非止耶。自一切障礙即究竟覺。及於諸妄心亦不
B25n0145_p0904a09║息滅等。豈非任耶。自永斷無明。及四大六根虛妄和
B25n0145_p0904a10║合與幻俱滅等。豈非滅耶。原夫法身流轉五道而為
B25n0145_p0904a11║眾生者。由內熏三毒外迷四倒。轉入無邊生死海中。
B25n0145_p0904a12║如來不指三毒四倒為病。而反指作止任滅為病者
B25n0145_p0904a13║何耶。且作止任滅。固不足以詣圓覺之閫域。亦必取
B25n0145_p0904a14║證聖道之漸。望三毒四倒。何翅天淵之間哉。對此不
B25n0145_p0904a15║能無疑於聖人之言。乃為之解曰。豈不聞一時婆伽
B25n0145_p0904a16║婆。入於神通大光明藏三昧正受。正當入時上同諸
B25n0145_p0904a17║佛下與眾生及十法界中有無情等同時俱入。自昔
B25n0145_p0904a18║至今不起于座。就中無主無伴離聖離凡。身心混融
B25n0145_p0904a19║性相平等。良由十二大士未忘境智。瞥興問端是非
B25n0145_p0904a20║鋒起。故如來據大圓覺縱其所問。廣說證修。即作止
B25n0145_p0904b01║任滅俱指為藥至普覺章將收玄唱。斥作止任滅均
B25n0145_p0904b02║名是病。即病一言取舍俱奪。苟知縱而不知奪。混圓
B25n0145_p0904b03║覺於問答之場。或知奪而不知縱。墮圓覺於泯默之
B25n0145_p0904b04║地。當知縱亦藥也。奪亦藥也。即其縱之之藥。治三毒
B25n0145_p0904b05║四倒之正病。以其奪之之藥。治作止任滅之助病。豈
B25n0145_p0904b06║不聞世之療色身之病者乎。凡初感正病之頃。則指
B25n0145_p0904b07║方以對治。及執其所投之藥而過之。由是不病於元
B25n0145_p0904b08║感之正病。而病於藥之所助。則卒無如之何也。惟藥
B25n0145_p0904b09║𦤺病非庸醫所知。故知作止任滅之藥病。非如來洞
B25n0145_p0904b10║鑑其源。則孰能指也。當知覺有二義。有覺妄之覺。有
B25n0145_p0904b11║靈明之覺。覺妄之覺能對治一切垢染及世出世間
B25n0145_p0904b12║種種見聞塵習者是也。靈明之覺亦名本覺亦名圓
B25n0145_p0904b13║覺。體離凡聖跡絕自他。雙泯色空兩忘能所。窮今亘
B25n0145_p0904b14║古湛寂不搖。靡間一塵覿體圓淨。雖菩提涅槃真如
B25n0145_p0904b15║般若。到此俱名是病。又何作止任滅之不病哉。
B25n0145_p0904b16║善致福惡致禍。正合道邪干業。此理昭然如黑白之
B25n0145_p0904b17║不可混。真如淨境界中初無善惡邪正。皆一念瞥生
B25n0145_p0904b18║處。失於照了而不得不有也。以其有故。則三界煩惱
B25n0145_p0904b19║念念起滅無時暫息。成住壞空循環不斷。是故聖人
B25n0145_p0904b20║興慈運悲垂教立化。使其捨惡以從善忘善以合道
B25n0145_p0905a01║捨邪以歸正忘正以會心不越念而三界空。不動塵
B25n0145_p0905a02║而煩惱盡。復歸本際洞徹根源。教化之權亦從而泯
B25n0145_p0905a03║矣。捨惡則斷恩愛遠利名。脫塵勞盡貪欲。捨邪則齊
B25n0145_p0905a04║物我絕是非。空見聞泯能所。從善則守戒律修禪那。
B25n0145_p0905a05║趣空寂向菩提。歸正則徹法源洞真諦。契佛心合聖
B25n0145_p0905a06║道。至於邪正善惡會歸一念。則一切時中觀根設教
B25n0145_p0905a07║普利羣機。信手拈來無非妙用。隨眾生願報佛祖恩。
B25n0145_p0905a08║手眼通身一機不露。熾然作用一物不為。撒手去來
B25n0145_p0905a09║了無拘束。是謂一代聖化之本旨也。雖羣宗異教各
B25n0145_p0905a10║立門風。皆莫能外乎此。自先佛建立祖祖相承。大小
B25n0145_p0905a11║伽藍分布海內。凡主一方者。苟或善惡倒置。則禍福
B25n0145_p0905a12║之機隨念響應。內關己德外涉化風。不容不審也。惟
B25n0145_p0905a13║是識馬易奔情猿莫制。故聖賢制禮立法。於一念未
B25n0145_p0905a14║起之前。乃深欲防其微而杜其漸。使微不知防則著
B25n0145_p0905a15║將安救。漸不知杜則頓起難收。譬之水火。防其微漸
B25n0145_p0905a16║之初。則不致於崩山燎原也。故吾佛棄萬乘之權。而
B25n0145_p0905a17║受擯辱於匹夫之手。捨海宇之富。而丐衣食於域內
B25n0145_p0905a18║之民。忘宮室之華。而委形質於草木之下。泯道德之
B25n0145_p0905a19║貴。而歷辛苦於塗炭之中。觀其所由。莫不痛以無邊
B25n0145_p0905a20║眾生各各具此深遠廣大利欲根於情識卒莫能制。
B25n0145_p0905b01║乃化現斯事。實防微杜漸之大旨也。教化之通塞初
B25n0145_p0905b02║無定體。出入乎道德利欲之間。使存道德則教化不
B25n0145_p0905b03║期通而通。存利欲則教化不期塞而塞矣。當知道德
B25n0145_p0905b04║自佛祖盛化之後。人物衰替從著而至微。利欲自時
B25n0145_p0905b05║移事變之頃。貪妄日興從微而至著。道德利欲。譬之
B25n0145_p0905b06║明暗不同時水火不同器。今端居佛祖之域。苟不知
B25n0145_p0905b07║防微杜漸固已危矣。矧乎相勝以欲相誘以利。莫悟
B25n0145_p0905b08║其非視之為當然者。則火已措于積薪之下矣。境風
B25n0145_p0905b09║日扇禍災倏起。反不以為憂。而欲坐待教化自通者。
B25n0145_p0905b10║是猶吹網欲滿。多見其不知量也。悲夫。
B25n0145_p0905b11║世所謂語言者。動乎其心而達乎其口。即情想之昭
B25n0145_p0905b12║著。未有無其義者也。故其情愛且喜。則其言也和而
B25n0145_p0905b13║溫。憎且嫉則其言也峻而訏。逆且怒則其言也迫而
B25n0145_p0905b14║怨。順且恕則其言也肆而達。誇且羙則其言也婉而
B25n0145_p0905b15║文。俗且鄙則其言也朴而拙。皆言語之容也。欲審其
B25n0145_p0905b16║義先觀其容。既達其容則知其情。既知其情則有以
B25n0145_p0905b17║諭其義矣。所謂義者。乃情想之所適。意識之所主。而
B25n0145_p0905b18║言以宣之也。蓋語言皆模寫情識所緣之義。曲盡其
B25n0145_p0905b19║巧。苟情想不到意路不行。雖大張其吻於終日。將無
B25n0145_p0905b20║一詞可措矣。豈特人言為然哉。至於鴉鳴鵲噪犬吠
B25n0145_p0906a01║雞啼。凡若有情一動其聲。必有所主之義。但人莫之
B25n0145_p0906a02║曉耳。安有語言音聲而無其義者乎。惟吾佛祖之道
B25n0145_p0906a03║則異於是。自手指兩儀足周七步。至於一華遽拈時。
B25n0145_p0906a04║百萬眾皆神通智慧之聖賢。盡其所思之量。俱莫測
B25n0145_p0906a05║其邊涘。惟飲光微笑而已。自祖道之東。而兩宗五派
B25n0145_p0906a06║星分棊布遍入寰區。逮扣其言則須彌山。是甚麼。東
B25n0145_p0906a07║海鯉魚打一棒。新婦騎驢阿家牽。與我將禪板來。飯
B25n0145_p0906a08║袋子。江西湖南去等語𧧣𧧣不絕。如長江大河莫之
B25n0145_p0906a09║所止。味之則如木札羹鐵釘飯。親之則如吹毛劒大
B25n0145_p0906a10║火聚。目之則如閃電光擊石火。耳之則如塗毒鼓旱
B25n0145_p0906a11║地雷。入之則如荊棘林。透之則如生鐵壁。既不可以
B25n0145_p0906a12║語默會。尤不可以智識通。及與天地鬼神咸莫能測。
B25n0145_p0906a13║所以目之為無義語也。夫無義者。超乎喜怒哀樂之
B25n0145_p0906a14║外。脫乎情識意想之表。又豈容以經書文字聖凡名
B25n0145_p0906a15║相而和會哉。嗟學者之未諭紛紛亂鳴。擅自穿鑿謂。
B25n0145_p0906a16║此語是放開是把定是傍敲是暗打是探他是肯諾。
B25n0145_p0906a17║又謂。此語是向上向下。是全提半提。是賓家主家。是
B25n0145_p0906a18║死句活句。是商量平展。又謂。此語是最初末後。是藏
B25n0145_p0906a19║鋒透關。是殺人刀活人劒。又有甚者牽引經教謂。此
B25n0145_p0906a20║語是即色明心附物顯理。是有言顯無言。無言顯有
B25n0145_p0906b01║言。是眼觀東南意在西北。是威音那畔空劫已前。不
B25n0145_p0906b02║間一塵全歸自己等。異端殊說莫可具陳。不知一涉
B25n0145_p0906b03║意根俱成有義矣。使佛祖之道果止於是。則將何以
B25n0145_p0906b04║斷他生死情妄之根乎。誠所謂聚螢火以燎須彌。持
B25n0145_p0906b05║蠡量而測滄海也。或謂。禪家之無義語我知之矣。佛
B25n0145_p0906b06║祖以不立文字教外別傳安可復有語耶。其應機接
B25n0145_p0906b07║物之際高揮大抹答問汪洋。雖語言如塵沙。其如不
B25n0145_p0906b08║落那邊著著皆歸第一義。所以開口不在舌頭上。又
B25n0145_p0906b09║何向上向下之云乎。謂無義語得非是歟。余曰。無乃
B25n0145_p0906b10║五十步笑百步也。子雖不墮向上向下之異說。且第
B25n0145_p0906b11║一義得非義乎。或曰。聞解粘去縛抽釘拔楔。必因有
B25n0145_p0906b12║語而然。使佛祖之語果無義趣。則何以𦤺然也。余曰。
B25n0145_p0906b13║斯言差近矣。子當致此疑於懷抱。久之自悟。方知無
B25n0145_p0906b14║義語不爾密矣。苟或不爾則徒增戲論。何益於理哉。
B25n0145_p0906b15║人莫不有心。心莫不有應。禪者心也。機者心之所應
B25n0145_p0906b16║也。自鷲嶺拈華少林立雪之後。此心一傳響應千古。
B25n0145_p0906b17║曰禪曰機。無一時不與天地萬象互相酬酢。政不待
B25n0145_p0906b18║別有所扣而然也。况自有宗門以來。其所謂木上座
B25n0145_p0906b19║金剛圈暗號子破沙盆青州衫娘生袴三脚驢鼈鼻
B25n0145_p0906b20║蛇無米飯不濕羹。至若五君臣四賓主三玄九帶十
B25n0145_p0907a01║智重關放下著自做得是什麼莫管他等語。四方八
B25n0145_p0907a02║面霆轟雷震。浩浩湯湯前後出興莫之紀極。語其疾
B25n0145_p0907a03║則囓鏃猶遲。語其利則吹毛亦鈍。鴆酒不可方其毒。
B25n0145_p0907a04║大羹莫能比其淳。麗鋪錦上之華。精食水中之乳。儼
B25n0145_p0907a05║臨廣眾高踞大牀。風動鬼神聲喧宇宙。凡咳唾掉臂
B25n0145_p0907a06║怒罵戲笑。緫而目之曰禪機者良有以也。世典謂。寂
B25n0145_p0907a07║然不動感而遂通。此與禪機似彷彿矣。不動者非有
B25n0145_p0907a08║所止而使之不動。蓋體本湛寂如太虛空。乃天理之
B25n0145_p0907a09║不動也。感通者。非有一毫意謂於其間必待有所感
B25n0145_p0907a10║而通者。當其感通之際。若洪鐘斯扣空谷傳聲。無為
B25n0145_p0907a11║也無作也。天理本然之勢也。喻乎淨鏡之鑑萬形明
B25n0145_p0907a12║珠之現五色。禪也者鏡也珠也。機也者鑑也現也。其
B25n0145_p0907a13║萬形之妍醜五色之淺深。雖昭昭不能自隱。而鏡與
B25n0145_p0907a14║珠曾何有所為也。有所作也。乃至淨至明之效耳。能
B25n0145_p0907a15║契此者則謂之禪機。外此則非余所知也。或問。據所
B25n0145_p0907a16║言人莫不有心。則有情界內窮古亘今。資生產業治
B25n0145_p0907a17║世語言浩如塵沙。原其所因靡不由心而著。初未聞
B25n0145_p0907a18║有禪機之說。惟少林門下業咨叅者。獨擅其名何也。
B25n0145_p0907a19║對曰。心有二焉。曰真曰妄。真者即靈知之至體。此非
B25n0145_p0907a20║妙悟不可得而逆測也。妄者即情識之幻用。乃逐物
B25n0145_p0907b01║者由之也。昧者槩稱之為心。不知真之與妄實霄壤
B25n0145_p0907b02║之不侔。彼資生業等者乃妄情也。非真心也。夫真心
B25n0145_p0907b03║者。惟佛與祖熏鍊正因。智徹神悟堂堂。於聲色是非
B25n0145_p0907b04║中妙符而密契者也。全超修證靡涉功勳。不墮見聞
B25n0145_p0907b05║豈存地位。所謂達大道兮出度超然。名之曰祖也。又
B25n0145_p0907b06║豈可與依情附識膠纏世網者同日語哉。或未達其
B25n0145_p0907b07║真。則修行亦善矣。若使有作思惟而吠虛逐塊於祖
B25n0145_p0907b08║庭之下者。反不若資生產業有治身之益也。彼不惟
B25n0145_p0907b09║無益。將坐致謗法之咎。豈禪機之果累於人乎。蓋不
B25n0145_p0907b10║善擇其真者也。道人宜審諸。
B25n0145_p0907b11║趙州問南泉。如何是道。泉云。平常心是道。此話流布
B25n0145_p0907b12║叢林。古今之下鮮有不墮於意識者。盡謂著衣喫飯
B25n0145_p0907b13║動靜語默一一天真。離此天真之外擬涉念慮。早是
B25n0145_p0907b14║不平常了也。古人道。箇平常心是道。兩手分付只貴
B25n0145_p0907b15║一切平常。佛法世法彼自無瘡勿傷之也。乃引張拙
B25n0145_p0907b16║秀才謂。隨順世緣無罣礙。涅槃生死等空華。是平常
B25n0145_p0907b17║心。龐居士謂。日用事無別。惟吾自偶諧。是平常心。三
B25n0145_p0907b18║祖謂。至道無難惟嫌揀擇。是平常心。馬大師謂。見色
B25n0145_p0907b19║便見心無色心不現。是平常心。又古德謂。翠竹真如
B25n0145_p0907b20║黃華般若。是平常心。但是古人凡說到日用本來具
B25n0145_p0908a01║足不離見聞覺知處。皆配之為平常心。若然則緫不
B25n0145_p0908a02║出箇意識摶量。蓋南泉實不於此處蹲坐。而從上古
B25n0145_p0908a03║人亦不向這裏垜跟。但是不曾親向趙州未問南泉
B25n0145_p0908a04║未答以前薦得。擬生寸念徇其語默引起意解。徹底
B25n0145_p0908a05║不平常了也。更若廣引古人垂手利生方便接引處
B25n0145_p0908a06║一言半句。以之取證轉見崖州萬里。或謂。即今對物
B25n0145_p0908a07║遇境不起一念。是平常心。或謂。雖舉念動情而不住
B25n0145_p0908a08║諸相。是平常心。或謂。有無不隔聞見混融。是平常心。
B25n0145_p0908a09║或謂。寒則添衣熱則搖扇。是平常心。或謂。繁興大用
B25n0145_p0908a10║舉必全真。細語麤言皆第一義。是平常心。或謂。古人
B25n0145_p0908a11║痛棒熱喝擎义輥毬。機無停滯道出常情。是平常心。
B25n0145_p0908a12║乃至種種作為種種思想種種湊泊。要與箇平常心
B25n0145_p0908a13║相似。無異掩耳偷鈴。自取欺誑。但是玄言聖量妙理
B25n0145_p0908a14║真詮。緫不與平常心相應。况是迷惑貪妄顛倒情識。
B25n0145_p0908a15║而能遠契平常心者乎。當知平常心不屬知不屬解。
B25n0145_p0908a16║乃至不屬一切和會領略。擬涉知涉解。則安有平常
B25n0145_p0908a17║之理乎。昔雪山夜覩明星。是悟此平常心。迦葉破顏
B25n0145_p0908a18║笑。二祖禮三拜。是明此平常心。至若太原聞角靈雲
B25n0145_p0908a19║見桃。凡一機一境有契有證者。莫不皆契此平常心。
B25n0145_p0908a20║今日要與此箇平常心覿體無間。須是親如他佛祖
B25n0145_p0908b01║瞥地一回。則信手拈來無一毛頭不與平常心相應。
B25n0145_p0908b02║雖迦文放眉間照萬八千土之光出徧覆三千大千
B25n0145_p0908b03║世界之廣長舌相。與夫納須彌山於芥子建寶王剎
B25n0145_p0908b04║於毛端。甚而至於橫身火聚闊步刀山。亦未有一事
B25n0145_p0908b05║不與平常心相應者。但迷人不知而自見等差。於等
B25n0145_p0908b06║差中更莫有不自此平常心顯現。乃知無邊眾生雖
B25n0145_p0908b07║重迷極障於無盡苦趣動經塵劫未得棄離。亦未嘗
B25n0145_p0908b08║有絲毫不出此平常心者也。特自昧而不覺耳。南泉
B25n0145_p0908b09║又謂。道不屬知不屬不知。知是妄覺不知是無記。這
B25n0145_p0908b10║一絡索。將謂盡力扶持。殊不知破蕩不勝其夥矣。爭
B25n0145_p0908b11║似永嘉道。箇絕學無為閑道人不除妄想不求真。與
B25n0145_p0908b12║此平常心差近。且孰為絕學。孰為無為。殆不容舌也。
B25n0145_p0908b13║遠客過門指余色身。以四法界為問。謂此身於四法
B25n0145_p0908b14║界內何法界所攝。余從容告之曰。四種法界顯一心
B25n0145_p0908b15║之體用也。幻者罕習經教。輙以己意陳之。且以手中
B25n0145_p0908b16║拄杖言之。依相視之喚作拄杖。名事法界。離相惟性
B25n0145_p0908b17║不喚作拄杖。名理法界。性相不二正喚作拄杖時却
B25n0145_p0908b18║不是拄杖。於不是拄杖處。不妨全體是拄杖。是名理
B25n0145_p0908b19║事無礙法界。以一拄杖入一切法。任法立名了無定
B25n0145_p0908b20║體。以一切法入吾拄杖。同名拄杖亦無定體。名事事
B25n0145_p0909a01║無礙法界。如帝網珠。以吾一珠入一切珠而體未甞
B25n0145_p0909a02║分。以一切珠入吾一珠而體未甞合。相收相攝而無
B25n0145_p0909a03║虧。互奪互融而不間。如永嘉謂。諸佛法身入我性。我
B25n0145_p0909a04║性還共如來合。一月普現一切水。一切水月一月攝。
B25n0145_p0909a05║其法界之名廣說萬殊。略說惟四。其實亦未甞四也。
B25n0145_p0909a06║惟廓悟自心之士。見處圓融於法界相不執一而言
B25n0145_p0909a07║一切。不離一切而守一。蓋法爾如然非神通所致也。
B25n0145_p0909a08║嗟夫昧者妄執色身為我。起種種貪欲為事所障。囚
B25n0145_p0909a09║縛三界無解脫期。聲聞觀色無我惟滯一空。遠離世
B25n0145_p0909a10║間獨求解脫。為理所障被佛所訶。惟菩薩乘了色即
B25n0145_p0909a11║空悟空即色。色空不二住于中道。理事相含獨脫無
B25n0145_p0909a12║礙。猶存見執尚滯法塵。獨如來事事無礙之境。如鏡
B25n0145_p0909a13║照鏡似空合空。類一摩尼具含眾色。收則俱收現則
B25n0145_p0909a14║齊現。不容造作豈涉安排。是謂無功用法門。其法界
B25n0145_p0909a15║相緫萬歸四。會四歸一。於無功用中一亦不可存矣。
B25n0145_p0909a16║余身於四法界理體如是。上根利器薦在機先。中下
B25n0145_p0909a17║之流徒勞佇思。客唯而退。
B25n0145_p0909a18║太末蟲處處能泊。而不能泊於火燄之上。眾生心處
B25n0145_p0909a19║處能緣。而不能緣於般若之上。火固不可泊。余不知
B25n0145_p0909a20║般若果何物。而獨不能緣耶。使般若果不可緣。則眾
B25n0145_p0909b01║生成佛之理無有是處。或謂不然。眾生為妄所惑。墮
B25n0145_p0909b02║落生死流染世間。識想交馳善惡分別。皆徧計成就。
B25n0145_p0909b03║縱有知覺亦成戲論。遠經多劫近及今生。從迷入迷
B25n0145_p0909b04║曾未休息。夫般若者。離言說相。離文字相。離心識相。
B25n0145_p0909b05║離思惟相。乃至見聞覺知徧計分別種種離故。能離
B25n0145_p0909b06║所離亦皆遠離。爾時般若覿體成就。所謂不能緣者。
B25n0145_p0909b07║由真妄各立不相入故。譬如明暗二體相傾欲合為
B25n0145_p0909b08║一。縱有神變其可得乎雖然殊不知法無異相。動念
B25n0145_p0909b09║則乖。理絕多途。舉心則隔。徧十方是般若體。盡大地
B25n0145_p0909b10║是光明幢。不間一塵觸處圓淨。纖塵未盡萬劫難明。
B25n0145_p0909b11║欲得現前當依智用會。須拔能所根於一念未萌之
B25n0145_p0909b12║際。空人我見於寸心不動之時。念念破無明離妄想
B25n0145_p0909b13║斷攀緣泯聞見。奮起此志如金剛王寳劒橫按當軒
B25n0145_p0909b14║遇物即殺。晝夜六時熾然無間。久久心境寂人法空
B25n0145_p0909b15║意識消伎倆盡。和手中𣠽柄子一時打脫。始知眾生
B25n0145_p0909b16║心外無般若。智亦何依。般若外無眾生心。緣將安寄。
B25n0145_p0909b17║即眾生心非般若。青出於藍。即般若非眾生心。冰生
B25n0145_p0909b18║於水。即眾生心即般若。廓爾圓明。非般若非眾生心。
B25n0145_p0909b19║冺然無寄。然後動一塵則萬法彰。斂一念則十虛殞。
B25n0145_p0909b20║卷舒與奪任意縱橫。生死去來於法自在。事雖與麼。
B25n0145_p0910a01║若約祖師門下。衲僧面前猶未有語話分在。奇哉此
B25n0145_p0910a02║道豈古人獨有而我獨無耶。丁此叢林日晚光影如
B25n0145_p0910a03║流。努力勤叅。决不相賺。
B25n0145_p0910a04║止體也。百千諸佛之所共住。觀用也。八萬細行之所
B25n0145_p0910a05║齊彰。體無用外之體。則止在觀中。用無體外之用。則
B25n0145_p0910a06║觀歸止處。體不動故猶須彌立於太虛。用不昧故若
B25n0145_p0910a07║杲日麗乎暘谷。止無所故波水盡於本源。觀無能故
B25n0145_p0910a08║光影消於古鏡。太虛隱須彌之勢。則止體本自無虧。
B25n0145_p0910a09║暘谷藏杲日之光。則觀用由來具足。源空波水滅止
B25n0145_p0910a10║亦何依。鏡破光影亡觀將安寄。然則鏡源本幻體用
B25n0145_p0910a11║元空。能所俱亡止觀亦寂矣。或曰。承教有言。眾生為
B25n0145_p0910a12║昏散故墮生死流。諸佛以止觀故住涅槃岸。所謂以
B25n0145_p0910a13║止止散寂而常照。以觀觀昏照而常寂。所以寂照雙
B25n0145_p0910a14║顯定慧兩融。止極觀圓不真何待。審如前說則。止觀
B25n0145_p0910a15║之名既混定慧之體何分。名實既乖恐非至論。噫豈
B25n0145_p0910a16║不聞。法華經云。惟此一事實餘二則非真。止觀也定
B25n0145_p0910a17║慧也寂照也體用也。理本無殊。特立名之異耳。然以
B25n0145_p0910a18║實就權則二邊各立。會權歸實則一亦不存。儻權實
B25n0145_p0910a19║之不分則名相自惑矣。殊不知靈鑑絕待真覺無依。
B25n0145_p0910a20║良由一念瞥興萬法斯起。且迷悟既無別念。得失豈
B25n0145_p0910b01║有二人。故聖人設教雖百千不同。乃應機隨器。特不
B25n0145_p0910b02║過遣其妄而去其執。皆出於善巧方便三昧智力也。
B25n0145_p0910b03║曷甞有定意於其間。而亦未甞無定意也。要在得旨
B25n0145_p0910b04║忘言可矣。且以止止散。而不知其所以散。以觀觀昏。
B25n0145_p0910b05║而不知其所以昏。使散有可止則心外有法。昏有可
B25n0145_p0910b06║觀則法外有心。所謂散者不由空寂靈源。而應不自
B25n0145_p0910b07║生。所謂昏者。若匪圓湛真體而曷由自起。且空寂靈
B25n0145_p0910b08║源動靜不異。圓湛真體明暗何殊。使止形乎絕動靜
B25n0145_p0910b09║之源。猶寸土培須彌之勢。觀加於離明暗之體。若孤
B25n0145_p0910b10║燈助暘谷之光。但一真之至體廓明。則萬法之幻名
B25n0145_p0910b11║自釋。不離當念豈涉階梯。融止觀於昏散之場。全定
B25n0145_p0910b12║慧於生滅之際。即千波而觀湛水清濁誰分。就五色
B25n0145_p0910b13║而覩圓珠染淨莫惑。至哉此旨世或罕聞。惟證乃知
B25n0145_p0910b14║非悟罔測言。前薦得已涉途程。擬著意求刻舟何益。
B25n0145_p0910b15║天目中峯和尚廣錄卷第十九
B25n0145_p0910b16║音釋
B25n0145_p0910b17║殞（羽敏切歿也）閫（苦本切與捆同）吻（武粉切口脣邊曰吻）阿家（家音孤）蠡（音離
B25n0145_p0910b18║瓠瓢也）楔（先結切櫼也）湯湯（並尸羊切水盛貌）囓（倪結切噬也）鏃（作木切矢
B25n0145_p0910b19║鏑也）咳（口溉切與欬同）垜（徒果切）夥（胡果切多也）賺（直陷切錯也）