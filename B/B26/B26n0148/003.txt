B26n0148_p0697a01║東坡禪喜集（卷之三）
B26n0148_p0697a02║日本　森大狂　校訂
B26n0148_p0697a03║偈第三
B26n0148_p0697a04║○靈感觀音偈（并引）
B26n0148_p0697a05║或問居士。佛無不在。云何僧榮所常供養觀世音像獨稱靈感。居士答
B26n0148_p0697a06║言。譬如靜夜天清無雲我目無病未有擧頭而不見月。今此畵像方
B26n0148_p0697a07║其畵時。工適清淨。又此僧榮方供養時。秉心端嚴。不入諸相。無有我
B26n0148_p0697a08║人眾生壽者。則觀世音廓然自現。爾時居士修此言已。心開形解。隨
B26n0148_p0697a09║其所得。而說偈曰。
B26n0148_p0697a10║夫物芸芸。各升其英。為天蒼蒼。為日月星。無在不在。容光則明矧
B26n0148_p0697a11║我大士。淵兮淨神。玅湛生光。積光為形。亭亭空中。靡所倚憑。眷此
B26n0148_p0697a12║幻身。如鬼如氓。生則囿物。軒昂權衡。地所不載。而能空行。滅則蕩
B26n0148_p0697a13║空。附離四生。不可控摶。矧此亭亭。涕泪請救。摶頰頓纓。如月下照。
B26n0148_p0698a01║著心寒清。不因修為。得法眼淨。碎身微塵。莫報聖靈。
B26n0148_p0698a02║○無名和尚頌觀音偈
B26n0148_p0698a03║我觀諸佛及菩薩。皆以六塵修佛事。雖有玅智如觀音。根性亦自聞思
B26n0148_p0698a04║復。佛子流浪無始刧。未空言語文字性。譬如多財石季倫。知財為害
B26n0148_p0698a05║不蚤散。手揮金寶棄溝壑。不如施與貧病者。纍纍三百五十珠。持與
B26n0148_p0698a06║觀音作瓔珞。
B26n0148_p0698a07║○觀藏真畵布袋和尚像偈
B26n0148_p0698a08║拄杖指天。布袋著地。掉卻弊珠。好一覺睡。（弊一作數）
B26n0148_p0698a09║○木峰偈
B26n0148_p0698a10║元豐七年臘月朔日。東坡居士過臨淮謁普照王塔。過襄師房觀所藏
B26n0148_p0698a11║佛骨舍利。捨山木一峰供養。乃說偈言。
B26n0148_p0698a12║柺然無根。生意永斷。刧火洞然。為君作炭。
B26n0148_p0698a13║○送海印禪師偈
B26n0148_p0699a01║海印禪師紀公將赴峩眉。往別太子少保趙公于三衢。公以三詩贈行。
B26n0148_p0699a02║復抂道過軾於齊安。亦求一偈。公以元臣大老功成而歸。軾以非才
B26n0148_p0699a03║竊祿得罪而去。禪師道眼了無分別。廼知法界海慧照了萬殊。大小
B26n0148_p0699a04║縱橫不相留礙。
B26n0148_p0699a05║直從巴峽逢僧晏。道到東城別紀公。當時半破峩眉月。還在平羗
B26n0148_p0699a06║江水中。請以此偈附於三詩之末。
B26n0148_p0699a07║○南屏汲水偈（汲一作激）
B26n0148_p0699a08║水激之高。如所從來。屈信杓頃。報盡而止。止不先平。於以觀法。
B26n0148_p0699a09║○佛心鑒偈
B26n0148_p0699a10║軾第三子過。蓄烏銅鑒。圖徑數寸。光明洞徹。元豐八年十一月二日游
B26n0148_p0699a11║登州延洪禪院。院僧文泰方造釋迦文佛像。乃捨為佛心鑒。且說偈
B26n0148_p0699a12║曰。
B26n0148_p0699a13║鑒中面像熱時炎。無我無造無受者。心花發明照十方。還度如是
B26n0148_p0700a01║常沙眾。
B26n0148_p0700a02║○送僧應託偈
B26n0148_p0700a03║蘇壽明巢穀僧應託與東坡居士皆眉人也。會於黃岡將之廬山。作偈
B26n0148_p0700a04║送之。
B26n0148_p0700a05║一般口眼。兩般腸肚。認取鄉人。聞早歸去。
B26n0148_p0700a06║○送壽聖聰長老偈（并敘）
B26n0148_p0700a07║佛說修止任滅。是謂四病。如我所說。亦是諸佛四玅法門。我今亦修亦
B26n0148_p0700a08║止亦任亦滅。滅則無作。作則無止。止則無任。任則無滅。是四法門。更
B26n0148_p0700a09║相掃除。火出木盡。灰飛𤇆滅。如佛所說。不修不止。不任不滅。是則滅
B26n0148_p0700a10║病。否即任病。如我所說。亦作亦止。亦任亦滅。是則修病。否則止病。我
B26n0148_p0700a11║與佛說既同。是法亦同是病。昔維摩詰嘿然無語以對文殊。而舍利
B26n0148_p0700a12║弗亦復默然以對天女。此二人者有何差別。我亦是知苟非其人道
B26n0148_p0700a13║不虛行。時長老聰師自筠來黃。復歸於筠。東坡居士為說偈言。
B26n0148_p0701a01║珍重壽聖師。聽我送行偈。願閔諸有情。不斷一切法。人言眼睛上。
B26n0148_p0701a02║一切不可住。我謂如虛空。何物住不得。我亦非然我。而不然彼義。
B26n0148_p0701a03║然則兩皆然。否則無然者
B26n0148_p0701a04║○朱壽昌梁武懺贊偈
B26n0148_p0701a05║我觀世間諸得道者。多因苦惱。苦惱之極無所告訴。則呼父母。父母不
B26n0148_p0701a06║聞。仰而呼天。天不能救。則當歸命於佛世尊。佛以大悲方便開示令
B26n0148_p0701a07║知諸苦以愛為本。得愛則喜。犯愛則怒。失愛則悲。傷愛則恨。而此愛
B26n0148_p0701a08║根。何所從生。展轉觀察。愛盡苦滅。得安樂處。諸佛亦言。愛別離苦。父
B26n0148_p0701a09║母離別。其苦無量。於離別中。生離最苦。有大長者曰朱壽昌。生及七
B26n0148_p0701a10║歲而母捨去。長大懷思。涕淚追求。刺血寫經。禮佛懺悔。四十餘年乃
B26n0148_p0701a11║見其母。念報佛恩。欲度眾苦。觀諸教門。切近周至。莫如梁武所說懺
B26n0148_p0701a12║悔。文既繁重。旨亦淵祕。一切眾生有不能了。乃以韻語諧諸音律。使
B26n0148_p0701a13║一切人歌咏讚嘆獲福無量。時有居士蜀人蘇軾。見聞隨喜。而說偈
B26n0148_p0702a01║曰。
B26n0148_p0702a02║長者失母。常自念言。母本生我。我生母去。有我無母。不如無我。誓
B26n0148_p0702a03║以此身。出生入死。母若不見。我亦隨盡。在眾人中。猶如狂人。終日
B26n0148_p0702a04║皇皇。四十餘年。乃見其母。我初不記母之長短大小肥瘠。云何一
B26n0148_p0702a05║見。便知是母。母子天性。自然冥契。如磁石鍼。不謀而合。我未見母。
B26n0148_p0702a06║不求何獲。既見母已。即無所求。諸佛子等。歌詠懺文。既懺罪已。當
B26n0148_p0702a07║求佛道。如我所說。作求母觀。
B26n0148_p0702a08║○十二時中偈
B26n0148_p0702a09║十二時中常切覺察。這個是什麼。十二月二十日。自泗守席上迥。忽然
B26n0148_p0702a10║夢得個消息。乃作頌云。
B26n0148_p0702a11║百袞油鐺裏。恣把心肝煠。遮箇在其中。不寒亦不熱。似則是似。是
B26n0148_p0702a12║則未是。不難遮箇不寒熱。那個也不寒熱。咄甚呌做遮個那個。
B26n0148_p0702a13║○無相庵偈
B26n0148_p0703a01║出庵見庵。入庵見圓。問此圓相。何所因起。非土非木。亦非虗空。求此圓
B26n0148_p0703a02║相。了不可得。乃至無有。無有亦無。是中有相。名大圓覺。是佛心也。是
B26n0148_p0703a03║諸魔種。
B26n0148_p0703a04║○玉石偈
B26n0148_p0703a05║嘻嘻呀呀三伏中。艸木生烟地生火。遺君玉石百有八。願君置之白石
B26n0148_p0703a06║盆。注以碧蘆井中泉。遣君肝肺凉如水。熱惱既除心自定。當觀熱相
B26n0148_p0703a07║無去來。寒至折膠熱流金。是我法身一呼吸。寒人者冰熱者火。冰火
B26n0148_p0703a08║初不自寒熱。一切世間我四大。畢竟誰受寒熱者。愿以法水浸摩尼。
B26n0148_p0703a09║當觀此石如瓦礫。
B26n0148_p0703a10║○寒熱偈
B26n0148_p0703a11║今歲大熱。八十餘日。物我同病。是熱非虛。方其熱時。謂不復凉。及其既
B26n0148_p0703a12║涼。熱復安在。凡此寒熱。更相顯見。熱既無有。涼從何立。令我又復認
B26n0148_p0703a13║此為涼。後日更涼。此還是熱。畢竟寒熱。為無為有。如此分別。皆是眾
B26n0148_p0704a01║生客塵浮想。以此為達。無有是處。使謂為迷。則又不可。如火燒木。從
B26n0148_p0704a02║木成炭。從炭成灰。為灰不已。了無一物。當以此偈更問子由。僕在黃
B26n0148_p0704a03║州戲書。為江夏李樂道持去。後七年。復相見京師出此書。茫然如夢
B26n0148_p0704a04║中語也。
B26n0148_p0704a05║○戱答佛印偈
B26n0148_p0704a06║百千燈作一燈光。盡是恒沙玅法王。是故東坡不敢惜。借君四大作禪
B26n0148_p0704a07║床。
B26n0148_p0704a08║○養生偈
B26n0148_p0704a09║閑邪存誠。練氣養精。一存一明。一練一清。清明乃極。丹元乃生。坎離乃
B26n0148_p0704a10║交。梨棗乃成。中夜危坐。服此四藥。一藥一至。到極則處。幾費千息。閑
B26n0148_p0704a11║之廓然。存之卓然。養之郁然。煉之赫然。守之以一。成之以久。功在一
B26n0148_p0704a12║日。何遲之有。（一藥一至下恐减失一句）
B26n0148_p0704a13║易曰。閑邪存其誠。詳味此字。知邪中有誠。無非邪者。閑亦邪也。至
B26n0148_p0705a01║于無所閑。乃見其誠者。幻滅滅故。非幻不滅。
B26n0148_p0705a02║○王晉卿前生圖偈
B26n0148_p0705a03║王晉卿得破墨三昧。又嘗聞祖師第一義。故畵邢和璞房次律論前生
B26n0148_p0705a04║圖以寄其高趣。東坡居士。既作破琹記記夢異矣。復說偈言。
B26n0148_p0705a05║前夢後夢真是一。此幻彼幻非有二。正好長松水石間。更憶前身
B26n0148_p0705a06║後身事。
B26n0148_p0705a07║○油水偈
B26n0148_p0705a08║熈寧元年七月二十八日。元叔設食嘉祐。謁長老觀佛牙。趙郡蘇某為
B26n0148_p0705a09║之頌曰。
B26n0148_p0705a10║水在油中。見火則起。油水相搏。水去油住。湛然光明。不知有火。在
B26n0148_p0705a11║火能定。內外淨故。若不經火。油水同定。非真定故。見火復起。（一本作在
B26n0148_p0705a12║穴能寶）
B26n0148_p0705a13║○地獄變相偈
B26n0148_p0706a01║我聞。吳道子初作酆都變。都人懼罪業。兩月罷屠宰。此畵無實相。筆墨
B26n0148_p0706a02║假合成。譬如說食飽。何從生怖汗。乃知法界性。一切惟心造。若人了
B26n0148_p0706a03║此言。地獄自破碎。
B26n0148_p0706a04║
B26n0148_p0706a05║
B26n0148_p0706a06║
B26n0148_p0706a07║
B26n0148_p0706a08║
B26n0148_p0706a09║
B26n0148_p0706a10║
B26n0148_p0706a11║
B26n0148_p0706a12║
B26n0148_p0706a13║東坡禪喜集（卷之三終）