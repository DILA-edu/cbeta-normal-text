B26n0148_p0707a01║東坡禪喜集（卷之四）
B26n0148_p0707a02║日本　森大狂　校訂
B26n0148_p0707a03║銘第四
B26n0148_p0707a04║○真相院釋迦舍利塔銘（并序）
B26n0148_p0707a05║洞庭之南有阿育王塔。分葬釋迦如來舍利。嘗有作大施會。出而浴之
B26n0148_p0707a06║者。緇素傳捧。涕泣作禮。有比丘竊取其三。色如含桃。大如薏苡。將置
B26n0148_p0707a07║之他方為眾生福田。久而不能。以授白衣方子明。元豐三年軾之弟
B26n0148_p0707a08║轍謫官高安。子明以卑之。七年軾自齊安恩徙臨汝。過而見之八年
B26n0148_p0707a09║移守文登。召為尚書禮部郎。過濟南長清真相院僧法泰方為甎塔
B26n0148_p0707a10║十有三成。峻峙嶓固。人天鬼神所共瞻仰。而未有以葬。軾默念曰。予
B26n0148_p0707a11║弟所寶釋迦舍利。意將止於此耶。昔余先君文安主簿贈中大夫諱
B26n0148_p0707a12║洵。先夫人武昌大君程氏皆性仁行廉。崇信三寶。損舘之日。追述遺
B26n0148_p0707a13║意捨所愛作佛事。雖力有所止。而意（意一作志）則無盡。自頃憂患。廢而不
B26n0148_p0708a01║擧將二十年矣。復廣前事。庶幾在此。泰聞踊躍。明年來請。於京師。探
B26n0148_p0708a02║篋中得金一兩銀六兩使歸。求之眾人以具棺椁。銘曰。
B26n0148_p0708a03║如來發身（發一作法）無有邊。化為丈六示人天。偉哉有形斯有年。紫金
B26n0148_p0708a04║光聚飛為烟。惟有堅固百萬（萬一作億）千。輪王阿育願力堅。役使空界
B26n0148_p0708a05║鬼與仙。分置眾剎奠山川棺椁十襲閟精圜。神光晝夜發層顛。誰
B26n0148_p0708a06║其取此智且權。佛身普現眾目前。昏者坐受遠近遷。冥行黑月墮
B26n0148_p0708a07║坎泉。分身來化會有緣。流轉至此誰使然。并包齊魯竆海壖。懭悍
B26n0148_p0708a08║柔淑冥愚賢。願持此福達我先。生生世世離垢纏
B26n0148_p0708a09║○廣東東莞縣資福寺舍利塔銘
B26n0148_p0708a10║自有生人以來。人之所為見於世者。何可勝道。其鼓舞天下經緯萬世。
B26n0148_p0708a11║有偉於造物者矣。考其所從生。實出於一念。巍乎大哉是念也。物復
B26n0148_p0708a12║有烈於此者乎。是以古之真人以心為法。自一身至一世界。自一世
B26n0148_p0708a13║界至百千萬億世界。於屈伸臂頃作百千萬億變。如佛所言。皆真實
B26n0148_p0709a01║語無可疑者。至於持身勵行練精養志。或乘風而仙。或解形而去。使
B26n0148_p0709a02║枯槁之餘化為金玉。時出光景以作佛事者。則多有矣。其見伏去來
B26n0148_p0709a03║皆有時會。非偶然者。予在惠州。或示予以古舍利。狀若覆盂。圓徑五
B26n0148_p0709a04║寸。高三寸。重一斤一兩。外密而中疎。其理如芭蕉。舍利生其中無數。
B26n0148_p0709a05║五色具。意必真人大士之遺體。葢腦之在顱中。顱亡而腦存者。予曰。
B26n0148_p0709a06║是當以施僧與眾共之。藏私家非是。其人難之適有東莞資福長老
B26n0148_p0709a07║祖堂來惠州。見而請之曰。吾方建五百羅漢閣。壯麗甲於南海。舍利
B26n0148_p0709a08║當栖我閣上。則以犀帶易之。有自京師至者。得古玉璧。試取以薦舍
B26n0148_p0709a09║利若合符節。堂喜遂并璧持去。曰。吾當以金銀瑠璃為窣堵波置閣
B26n0148_p0709a10║上銘曰。
B26n0148_p0709a11║真人大士何所脩。心精玅明含九州。此身性海一浮漚。委蛻如遺
B26n0148_p0709a12║不自收。戒光定力相烝休。結為寶珠散若旒。流行四方獨此留。帶
B26n0148_p0709a13║犀微矣何足酬。璧來萬里端相投。我非予堂堂非求。共作佛事知
B26n0148_p0710a01║誰由。瑞光一起三千秋。永照南海通羅浮。
B26n0148_p0710a02║○南海軍常樂院新作經藏銘
B26n0148_p0710a03║佛以一口。而作千法。千佛千口。則為幾說。我法不然。非千非一。如百千
B26n0148_p0710a04║燈。共照一室雖各徧滿。不相壞襍。咨爾學者。云何覽閱。自非正眼表
B26n0148_p0710a05║裏洞達。已受將受。則相凌奪。惟回屢空。無所不悅。是名耳順。亦號莫
B26n0148_p0710a06║逆。以此轉經。有轉無竭。道人山居。僻介楚越。常樂我靜。一食破衲。達
B26n0148_p0710a07║磨耶藏。勤苦建設。我無一錢檀波羅密。施此法水以灌爾睫。
B26n0148_p0710a08║○大別方丈銘
B26n0148_p0710a09║閉目而視。目之所見。冥冥蒙蒙。掩耳而聽。耳之所聞。隱隱隆隆。耳目雖
B26n0148_p0710a10║廢。見聞不斷。以搖其中孰能開目。而未能視。如鑒寫容。孰能傾耳。而
B26n0148_p0710a11║未嘗聽。如穴受風。不視而見。不聽而聞。根在塵空。湛然虛明。徧照十
B26n0148_p0710a12║方。地獄天宮。蹈冐水火。出入金石。無往不通。我觀大別。三門之外。大
B26n0148_p0710a13║江方東。東西萬里。千溪百谷。為江所同。我觀大別。方丈之內。一燈常
B26n0148_p0711a01║紅。門門不開。光出於隙。曄如長虹。問何為然。笑而不答。寄之盲聾。但
B26n0148_p0711a02║見龐然。秀眉月面。純漆點睛。我作銘詩相其木魚與其鍾鼓。
B26n0148_p0711a03║○寶月大師塔銘
B26n0148_p0711a04║寶月大師惟簡。字宗可。姓蘇氏。眉山人。於余為無服兄。九歲事成都中
B26n0148_p0711a05║和勝相院慧悟大師。十九得度。二十九賜紫。三十六賜號。其同門友
B26n0148_p0711a06║文雅大師惟度。為成都都僧統。所治萬餘人。鞭笞不用。中外肅服。度
B26n0148_p0711a07║博學通古今。善為詩。至於持律總眾酬酢事物。則師密相之也。凡三
B26n0148_p0711a08║十餘年。人莫知其出于師者師清亮敏達。綜練萬事。端身以律物。勞
B26n0148_p0711a09║己以裕人。人皆高其才服其心。凡所欲為。趍成之。更新其精舍之在
B26n0148_p0711a10║成都與郫者。凡二百七十三間經藏一廬舍那阿彌陀彌勒大悲像
B26n0148_p0711a11║四磚橋二十七皆談笑而成。其堅緻可支一世。師於佛事雖若有為。
B26n0148_p0711a12║譬之農夫畦而種之待其自成不數數然也。故余嘗以為。修三摩鉢
B26n0148_p0711a13║提者。蜀守與使者。皆一時名公卿。人人與師善。然師甞罕見寡言。務
B26n0148_p0712a01║自却遠。葢不可得而親疎者。喜施藥。所活不可勝數。少時瘠黑如梵
B26n0148_p0712a02║僧既老而晳。若復少者。或曰。是有陰德發於面。壽未可涯也。紹聖二
B26n0148_p0712a03║年六月九日始得微疾。即以書告於往來者。勑其子孫皆佛法大事。
B26n0148_p0712a04║無一語私其身。至二十二日集其徒問日蚤莫。及辰曰。吾行矣。遂化。
B26n0148_p0712a05║年八十四。是月二十六日。歸骨於城東智福院之壽塔。弟子三人。海
B26n0148_p0712a06║慧大師士瑜先亡。次士隆。次紹賢。為成都副僧統。孫十四人。悟遷。悟
B26n0148_p0712a07║清。悟文。悟真。悟緣。悟㴱。悟微。悟開。悟通。悟誠。悟益。悟權。悟緘。曾孫三
B26n0148_p0712a08║人。法舟。法榮。法源。以家法嚴故。多有聞者。師少與蜀人張隱君少愚
B26n0148_p0712a09║善。吾先君宗師亦㴱知之。曰。此子才用不减澂觀。若事當有立於世。
B26n0148_p0712a10║為僧亦無出其右者。已而果然。余謫居惠州。舟實來請銘。銘曰。
B26n0148_p0712a11║大師寶月。可字簡名。出趙郡蘇。東坡之兄。自少潔齊。老而彌剛。領
B26n0148_p0712a12║袖萬僧。名聞四方。壽八十四。臘六十五。瑩然摩尼。歸於真土。錦城
B26n0148_p0712a13║之東。松栢森然。子孫如林。蔽芾其陰。
B26n0148_p0713a01║○法雲寺鐘銘（并序）
B26n0148_p0713a02║元豐七年十月。有詔大老長圓通禪師法秀住法雲寺。寺成。而未有鐘。
B26n0148_p0713a03║大檀越駙馬都尉武勝軍節度觀察留後張敦禮與䔬國大長公主
B26n0148_p0713a04║唱之。從而和者若干人。元祐元年四月。鐘成萬斤。東埭居士蘇軾為
B26n0148_p0713a05║之銘曰。
B26n0148_p0713a06║有鐘誰為撞。有撞誰撞之。三合而後鳴。聞所聞為五。闕一不可得。
B26n0148_p0713a07║汝則安能聞。汝聞竟安在。耳視目可聽。當知所聞者。鳴寂寂時鳴。
B26n0148_p0713a08║大圓空中師。獨處高廣坐。臥士無所著。人引非引人。二俱無所說。
B26n0148_p0713a09║而說無說法。法法雖無盡。問則應曰三。汝應如是聞。不應如是聽。
B26n0148_p0713a10║○邵伯埭鐘銘（并序）
B26n0148_p0713a11║邵伯埭之東寺僧子康。募千人為千斤銅鐘。蜀人蘇軾為之銘曰。
B26n0148_p0713a12║無量智慧火。燒此無明銅。戒定以為摸。鑄成無漏鐘。以汝平等手。
B26n0148_p0713a13║執彼慈悲撞。聲從無有出。徧滿無邊空。
B26n0148_p0714a01║○蘇程庵銘（并引）
B26n0148_p0714a02║程公庵。南華長老辨公為吾表弟程德傳作也。吾南遷過之。更其名曰
B26n0148_p0714a03║蘇程。且銘之曰。
B26n0148_p0714a04║辨作庵寶林南。程取之不為貪。蘇後到住者三。蘇既住程則去。一
B26n0148_p0714a05║彈指三世具。如我說無是處。百千燈同一光。一塵中兩道塲。齊說
B26n0148_p0714a06║法不相妨。本無通安有礙。程不去蘇亦在。各徧滿無雜壞。
B26n0148_p0714a07║○清隱堂銘
B26n0148_p0714a08║已去清隱。而老崇慶。清隱亦非。何者為正。清者其行。隱者其言。非彼非
B26n0148_p0714a09║此。亦非中間。在清隱時。念念不住。今者何人。補清隱處。八萬四千。刧
B26n0148_p0714a10║火洞然。但隨他去。何處不然。
B26n0148_p0714a11║○思無邪齋銘
B26n0148_p0714a12║東坡居士。問法于子由。子由報以佛語。曰。本覺必明。無明明覺。居士欣
B26n0148_p0714a13║然有得于孔子之言。曰。詩三百一言以蔽之。曰。思無邪。夫有思皆邪
B26n0148_p0715a01║也。無思則土木也。吾何自得道其惟有思而無所思乎。于是幅巾危
B26n0148_p0715a02║坐。終日不言。明目直視。而無所見。攝心正念。而無所覺。于是得道。乃
B26n0148_p0715a03║名其齋曰思無邪。而銘之曰。
B26n0148_p0715a04║大患緣有身。無身則無病。廓然自圓明。鏡鏡非我鏡。如以水洗水。
B26n0148_p0715a05║二水同一淨。浩然天地間唯我獨也正。
B26n0148_p0715a06║○談玅齋銘
B26n0148_p0715a07║南華長老。端靜簡潔。浮雲掃盡。但掛孤月。吾宗伯固。通亮英發。大圭不
B26n0148_p0715a08║琢。天驥超絕。室空無有。獨設一榻。空毘耶城。奔走竭蹶。二士共談。必
B26n0148_p0715a09║說玅法。彈指千偈。卒無所說。有言皆幻。無起不滅。問我何為。鏤冰琢
B26n0148_p0715a10║雪。人人造語。一一說法。孰知東坡非問非答。
B26n0148_p0715a11║○淡軒銘
B26n0148_p0715a12║以船撑船船不行。以鼓打鼓皷不鳴。子欲察味而辨色。何不坐于淡軒
B26n0148_p0715a13║之上。出淡語以問淡友。則味自味。而色自形。吾然後知淡友之不淡
B26n0148_p0716a01║葢將盡口眼之變。而起無竆之爭。其自謂叢林之一害。豈虛名也哉。
B26n0148_p0716a02║○夢齋銘
B26n0148_p0716a03║至人無夢。或曰。高宗武王孔子皆夢。佛亦夢。夢不異覺。覺不異夢。夢即
B26n0148_p0716a04║是覺。覺即是夢。此其所以為無夢也與。衛玠問夢于樂廣。廣對以想
B26n0148_p0716a05║曰。形神不接而夢。此豈想哉。對曰。因也。或問因之說。東坡居士曰。世
B26n0148_p0716a06║人之心因塵而有。未甞獨立也。塵之生滅。無一念住夢覺之間。塵塵
B26n0148_p0716a07║相授。數傳之後失其本矣。則以為形神不接。豈非因乎。人有牧羊而
B26n0148_p0716a08║復者。因羊而念馬。因馬而念車。因車而念葢。遂夢曲盡鼓吹。身為王
B26n0148_p0716a09║公。夫牧羊之與王公亦遠矣。想之所因豈足怪乎。居士始與芝相識
B26n0148_p0716a10║于夢中。且以所夢求而得之。今二十四年矣。而五見之。每見輙相視
B26n0148_p0716a11║而笑。不知是處之為何方。今日之為何日。我爾之為何人。也。題其室
B26n0148_p0716a12║曰夢齋。而子由為之銘。曰。
B26n0148_p0716a13║法身充滿。處處皆一。幻身虛妄。所至非實。我觀世人。生非實中。以
B26n0148_p0717a01║寤為正。以寐為夢。忽寐所遇。執寤所遭。積執成堅。如丘山高。若見
B26n0148_p0717a02║法身。寤寐皆非。知其皆非。寤寐無為。遨遊四方。齋則不遷。南北東
B26n0148_p0717a03║西。法身本然。（一作寤寐無虧）
B26n0148_p0717a04║○菩薩泉銘一首（并序）
B26n0148_p0717a05║陶侃為廣州刺史。有漁父。每夕見神光海上以白侃。侃使迹之得金像。
B26n0148_p0717a06║視其款識。阿育王所鑄文殊師利像也。初送武昌寒溪寺。及侃遷荊
B26n0148_p0717a07║州。欲以像行。人力不能動。益以牛車三十乘乃能至船。船復沒。遂以
B26n0148_p0717a08║還寺。其後慧遠法師迎像歸廬山。了無難碍。山中世以二僧守之。會
B26n0148_p0717a09║昌中詔毀天下寺。二僧藏像錦綉谷北。釋教復興。求像不可得。而谷
B26n0148_p0717a10║中至今有光景。往往發現。如峩眉五臺所見。葢遠師文集載處士張
B26n0148_p0717a11║文逸之文。及山中父老所傳如此。今寒溪少西數百步別為西山寺。
B26n0148_p0717a12║有泉出于嵌竇間。色白而甘。號菩薩泉。人莫知其本末。建昌李常謂
B26n0148_p0717a13║余。豈昔像之所在乎。且屬余為銘。銘曰。
B26n0148_p0718a01║像在廬阜。宵光燭天。旦朝視之。寥寥空山。誰謂寒溪。尚有斯泉。盍
B26n0148_p0718a02║往鑒之。文殊了然。
B26n0148_p0718a03║○卓錫泉銘（并序）
B26n0148_p0718a04║六祖初住曹溪。卓錫泉涌。清涼滑甘。贍足大眾。逮今數百年矣。或時少
B26n0148_p0718a05║竭則眾汲于山下。今長老辨公住山四歲。泉自涌溢。聞知嗟異。為作
B26n0148_p0718a06║銘曰。
B26n0148_p0718a07║祖師無心。心外無學。有來叩者。雲涌泉落。問何從來。初無所從。若
B26n0148_p0718a08║有從處。來則有竆。初住南華集眾湏水。水性融會。豈有無理。引錫
B26n0148_p0718a09║指名。寒泉自冽。眾渴得飲。如我說法。云何至今。有溢有枯。泉無益
B26n0148_p0718a10║枯。葢其人乎。辨來四年。泉水洋洋。烹煑濯溉。飲及牛羊。手不病汲。
B26n0148_p0718a11║肩不病負。匏勺瓦盂莫知其故。我不求水。水則許我訊於祖師。其
B26n0148_p0718a12║實可乎。
B26n0148_p0718a13║○參寥泉銘（并序）
B26n0148_p0719a01║予謫居黃。參寥子不遠數千里。從予于東城留朞年。嘗與同遊武昌之
B26n0148_p0719a02║西山。夢相與賦詩。有寒食清明石泉槐火之句。語甚美而不知其所
B26n0148_p0719a03║謂。其後七年。予出守錢塘。參寥子在焉。明年卜智果精舍居之。又明
B26n0148_p0719a04║年新居成。而予以寒食去郡。實來告行舍下舊有泉出石間。是月又
B26n0148_p0719a05║鑿石得泉。加冽。參寥子擷新茶。鑽火煑泉而瀹之。笑曰。是見于夢九
B26n0148_p0719a06║年衛公之為靈也久矣。坐人皆悵然太息。有知命無求之意。乃名之
B26n0148_p0719a07║參寥泉。為之銘曰。
B26n0148_p0719a08║在天雨露。在地江湖。皆我四大滋相所濡。偉哉參寥。彈指八極。退
B26n0148_p0719a09║守斯泉。一謙四益。予晚聞道。夢幻是身。真即是夢。夢即是真。石泉
B26n0148_p0719a10║槐火。九年而信。夫求何伸。實弊汝神。
B26n0148_p0719a11║○石塔戒衣銘
B26n0148_p0719a12║石塔得三昧。初從戒定入。是故常保護。登壇受戒衣。吾聞得道人。一物
B26n0148_p0719a13║亦不留。云何此法衣。補緝成百衲。諸法念已逝。此衣非昔衣。此法非
B26n0148_p0720a01║生滅。衣亦無壞者。振此無塵衣。洗此無垢人。壞則隨他去。是故終不
B26n0148_p0720a02║壞。
B26n0148_p0720a03║○大覺鼎銘
B26n0148_p0720a04║樂全先生遺我鼎甗。我復以餉大覺老禪。在昔宋魯取之以兵。書曰。郜
B26n0148_p0720a05║鼎以器從名。樂全東坡。予之以義。書曰。大覺之鼎。以名從器。挹山之
B26n0148_p0720a06║泉。烹以其薪。為苦為甘。咨爾學人。
B26n0148_p0720a07║
B26n0148_p0720a08║
B26n0148_p0720a09║
B26n0148_p0720a10║
B26n0148_p0720a11║
B26n0148_p0720a12║
B26n0148_p0720a13║東坡禪喜集（卷之四終）