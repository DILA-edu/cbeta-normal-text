B26n0148_p0737a01║東坡禪喜集（卷之六）
B26n0148_p0737a02║日本　森大狂　校訂
B26n0148_p0737a03║書諸經後第六
B26n0148_p0737a04║○書孫元忠所書華嚴經後
B26n0148_p0737a05║余聞。世間凡富貴人及諸天龍鬼神具大威力者。脩無上道難。造種種
B26n0148_p0737a06║福業易。所發菩提心。旋發旋忘。如飽滿人厭棄飲食。所作福業。擧意
B26n0148_p0737a07║便成。如一滴水流入世間即為江河。是故佛說。此等真可畏怖。一念
B26n0148_p0737a08║差失。萬劫墮壞。一切龍服。地行天飛。佛在依佛。佛滅依僧。皆以是故。
B26n0148_p0737a09║維鎮陽平山子龍靈變莫測。常依覺實二天比丘。有大檀越孫溫靖
B26n0148_p0737a10║公。實能致龍。與相賓友。曰雨曰霽。惟公所欲。公之與此二大比丘及
B26n0148_p0737a11║此二龍。必同事佛。皆受佛記故。能于未來世。各以願力而作佛事。觀
B26n0148_p0737a12║公奏疏。本欲為龍作廟。又恐血食。與龍增業。故止。乞度僧以奉祠宇。
B26n0148_p0737a13║公之愛龍。如愛其身。祗令作福。不令造業。若推此心以及世間。待物
B26n0148_p0738a01║如我。待我如物。予知此人與物無二。覺既圓寂。公亦棄世。其子元忠。
B26n0148_p0738a02║為公親書華嚴經八十卷。累萬字無有一點一畫見怠惰相。人能攝
B26n0148_p0738a03║心。一念專靜。便有無量應感。而元忠此心盡八十卷。終始若一。予知
B26n0148_p0738a04║諸佛悉已見聞。若以此經置此山中。則公與二士若龍在在處處。皆
B26n0148_p0738a05║當相見共度眾生。無有竆盡。而元忠與予亦當與焉。
B26n0148_p0738a06║○書若逵所書經後
B26n0148_p0738a07║懷楚比丘示我若逵所書二經。經為幾品。品為幾偈偈為幾句。句為幾
B26n0148_p0738a08║字。字為幾畫。其數無量。而此字畫平等若一無有高下輕重大小。云
B26n0148_p0738a09║何能一。以忘我故。若不忘我。一畫之中。已現一相。而况多畫。如海上
B26n0148_p0738a10║沙。是誰磋磨。自然勻平。無有麤細。如空中雨。是誰揮灑。自然瀟散。無
B26n0148_p0738a11║有疎密。咨爾楚逵。若能一念了是法門。于剎那頃轉八十藏。無有忘
B26n0148_p0738a12║失一句一偈。東坡居士說是法已。復還其經。
B26n0148_p0738a13║○書金光明經後
B26n0148_p0739a01║軾之幼子過。其母同安郡君王氏諱閔之字季章。享年四十有六以元
B26n0148_p0739a02║祐八年八月一日卒于京師。殯于城西慧濟院。過未免喪。而從軾遷
B26n0148_p0739a03║于惠州。日以遠去其母之殯為恨也。念將祥除無以申罔極之痛。故
B26n0148_p0739a04║親書金光經四卷手自裝治。送虔州崇慶禪院新經藏中。欲以資其
B26n0148_p0739a05║母之往生也。泣而言於軾曰。書經之勞微矣。不足以望豐報。要當口
B26n0148_p0739a06║誦而心通手書而身履之。乃能感通佛祖升濟神明。而小子愚冥。不
B26n0148_p0739a07║知此經皆真實語也。抑寓言也。當云何見云何行。軾曰。善哉問也。吾
B26n0148_p0739a08║甞聞張文定公安道。曰。佛乘無大小。言亦非虛實。顧我所見如何耳。
B26n0148_p0739a09║萬法一致也。我若有見。寓言即是實語。若無所見。實寓皆非。故楞嚴
B26n0148_p0739a10║經云。若一眾生未成佛。終不于此取涅槃。若諸菩薩急于度人不急
B26n0148_p0739a11║于成佛。盡三界眾生皆成佛已。我乃涅槃。若諸菩薩覺知此身無始
B26n0148_p0739a12║以來皆眾生相。冤親拒受。內外障護。即卵生相。壞彼成此。損人益己。
B26n0148_p0739a13║即胎生相。愛染留連。附記有無。即濕生相。一切幻變。為己主宰。即化
B26n0148_p0740a01║生相。此四眾生相者。與我流轉。不覺不知。勤苦修行。幻力成就。則此
B26n0148_p0740a02║四相仗我諸根為涅槃相。以此成佛。無有是處。此二菩薩。皆是正見。
B26n0148_p0740a03║乃知佛語非寓非實。今汝若能為流水長者。以大願力象取無礙法
B26n0148_p0740a04║水以救汝流浪渴涸之魚。又能觀諸世間。雖甚可愛。而虛幻無實。終
B26n0148_p0740a05║非我有者。汝即捨離。如薩埵王子捨身。雖甚可惡。而業所驅迫。㴱可
B26n0148_p0740a06║怜憫者。汝即布施。如薩埵王子施虎。行此捨施如飢就食。如渴求飲。
B26n0148_p0740a07║則道可得佛可成母可拔也。過再拜稽首願書其末。紹聖二年八月
B26n0148_p0740a08║一日。
B26n0148_p0740a09║○書楞伽經後
B26n0148_p0740a10║楞伽阿跋多羅寶經。先佛所說微妙第一真實了義故。謂之佛語心品。
B26n0148_p0740a11║祖師達磨以付二祖曰。吾觀震旦所有經教。惟楞伽四卷可以印心。
B26n0148_p0740a12║祖祖相受以為心法。如醫之有難經。句句皆理。字字皆法。後世達者。
B26n0148_p0740a13║神而明之。如槃走珠。如珠走槃。無不可者。若出新意。而棄舊學以為
B26n0148_p0741a01║無用。非愚無智。則狂而已。近歲學者各宗其師。務從簡便得一句一
B26n0148_p0741a02║偈。自謂了證。至使婦人孺子拍掌喜笑爭譚禪悅。高者為名。下者為
B26n0148_p0741a03║利。餘波末流無所不至。而佛法微矣。譬如俚俗醫師不由經論直授
B26n0148_p0741a04║方藥。以之療病。非不或中。至于遇病輙應懸斷死生。則與知經學古
B26n0148_p0741a05║者不可同日語矣。世人徒見其有一至之功或捷于古人。因謂。難經
B26n0148_p0741a06║不學而可。豈不誤哉。楞伽義趣幽眇。文字簡古。讀者或不能句。而况
B26n0148_p0741a07║遺文以得義。忘義以了心者乎。此其所以寂寥于世幾廢而僅存也。
B26n0148_p0741a08║太子太保樂全先生張公安道。以廣大心得清淨覺。慶曆中嘗為滁
B26n0148_p0741a09║州至一僧舍偶見此經入手。悅然如獲舊物。開卷未終。夙障冰解。細
B26n0148_p0741a10║視筆畫。手迹宛然。悲喜太息。從是悟入。常以經首四偈發明心要。軾
B26n0148_p0741a11║游於公之門三十年矣。今年二月。過南都見公於私第。公時年七十
B26n0148_p0741a12║九。幻滅都盡。慧光渾圓。而軾亦老於憂患。百念灰冷。公以為可教者。
B26n0148_p0741a13║乃授此經。且以錢三十萬使印施于江淮間。而金山長老佛印大師
B26n0148_p0742a01║了元曰。印施有盡。若書而刻之。則無盡。軾乃為書之。而元使其侍者
B26n0148_p0742a02║曉機走錢塘求善工刻之板。遂以為金山常住。元豐八年九月日。朝
B26n0148_p0742a03║奉即新差知登州軍州兼管內勸農事騎都尉借緋蘇軾書。
B26n0148_p0742a04║○金剛經跋尾
B26n0148_p0742a05║聞昔有人受持諸經。攝心專玅。常以手指作捉筆狀。於虛空中寫諸經
B26n0148_p0742a06║法。是人去後。此寫經處。自然嚴淨。雨不能濕。凡見聞者。孰不贊歎。此
B26n0148_p0742a07║希有事。有一比丘。獨拊掌言。惜此藏經。止有半藏。乃知此法有一念
B26n0148_p0742a08║在。即為塵勞。而况可以聲求色見。今此長者譚君文初以念親故。示
B26n0148_p0742a09║入諸相。取黃金屑書金剛經。以四句偈悟入本心。灌流諸根。六塵清
B26n0148_p0742a10║淨。方此之時。不見有經。而况其字。字不可見。何者為金。我觀譚君。孝
B26n0148_p0742a11║慈忠信。內行純備。以是眾善莊嚴此經。色相之外。炳然煥發諸世間
B26n0148_p0742a12║眼。不具正見。使此經法缺陷不全。是故我說。應如是見。東坡居士說
B26n0148_p0742a13║是法已。復還其經。
B26n0148_p0743a01║○書柳子厚大鑒禪師碑後
B26n0148_p0743a02║釋迦以文教其譯於中國。必託於儒之能言者。然後傳遠。故大乘諸經
B26n0148_p0743a03║至楞嚴。則委曲精盡。勝玅獨出者。以房融筆授故也。柳子厚南還。始
B26n0148_p0743a04║究佛法。作曹谿南嶽諸碑玅絕古今。而南華今無刻石者。長老重辨
B26n0148_p0743a05║師。儒釋兼通。道學純備。以謂自唐至今。頌述祖師者多矣。未有通亮
B26n0148_p0743a06║簡正如子厚者。葢推本其言。與孟軻氏合。其可不使學者晝見而夜
B26n0148_p0743a07║誦之。故具石請予書其文。唐史。元和中馬總自虔州刺史遷安南都
B26n0148_p0743a08║護。徙桂管經畧觀察使。入為刑部侍郎。今以碑考之。葢自安南遷南
B26n0148_p0743a09║海。非桂管也。韓退之祭馬公文亦云。自交州抗節番愚。曹谿諡號决
B26n0148_p0743a10║非桂師。所當請以是知唐史之誤。當以碑為正。紹聖二年六月九日。
B26n0148_p0743a11║○書正信和尚塔銘後
B26n0148_p0743a12║太安楊氏。世出名僧。正信表公兄弟三人。其一曰仁慶。故眉僧正。其一
B26n0148_p0743a13║曰元俊。故極樂院主今大安治平院也。皆有高行。而表公行解超然。
B26n0148_p0744a01║晚以靜覺。三人皆與吾先大父職方公吾先君中大夫遊相善也。熙
B26n0148_p0744a02║寧初。軾以服除將入朝。表公適臥病。入室告別。霜髮寸餘。目光暸然
B26n0148_p0744a03║骨盡出。如畵須菩提像可畏也。軾盤桓不忍去。表曰。行矣。何處不相
B26n0148_p0744a04║見。軾曰。公能不遠千里相從乎。表曰。佛言。生正信家千里從。公無不
B26n0148_p0744a05║可者。然吾葢未也。已而果無恙。至六年乃寂。是歲。軾在錢塘。夢表若
B26n0148_p0744a06║告別者。又十五年。其徒法用以其所作偈頌及塔記相示。乃書其末。
B26n0148_p0744a07║○書黃魯直李氏傳後
B26n0148_p0744a08║無所厭離。何從出世。無所欣慕。何從入道。欣慕之至。亡子見父。厭離之
B26n0148_p0744a09║極。燖鷄出湯。不極不至。心地不淨。如飯中沙。與飯皆熟。若不含糊。與
B26n0148_p0744a10║飯俱嚥。即須吐出與沙俱棄。善哉。佛子作清淨飯。淨米去沙。終不能
B26n0148_p0744a11║盡。不如即用。本所自種。元無沙米。此米無沙。亦不受沙。非不受也。無
B26n0148_p0744a12║受處故。
B26n0148_p0744a13║東坡禪喜集（卷之六終）