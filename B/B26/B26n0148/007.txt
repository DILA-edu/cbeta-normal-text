B26n0148_p0745a01║東坡禪喜集（卷之七）
B26n0148_p0745a02║日本　森大狂　校訂
B26n0148_p0745a03║序傳文疏書第七
B26n0148_p0745a04║○送錢塘僧思聰歸孤山敘
B26n0148_p0745a05║天以一生水。地以六成之。一六合而水。可見雖有神禹不能知。其孰為
B26n0148_p0745a06║一孰為六也。子思子曰。自明誠謂之性。自明誠謂之教。誠則明矣。明
B26n0148_p0745a07║則誠矣。誠明合而道。可見雖有黃帝孔丘不能知。其孰為誠孰為明
B26n0148_p0745a08║也。佛者曰。戒生定。定生慧。慧獨不生定乎。伶玄有言。慧則通。通則流。
B26n0148_p0745a09║是焉知真慧哉。醉而狂。醒而止。慧之生定通之不流也審矣。故夫有
B26n0148_p0745a10║目而自行。則褰裳疾走常得大通。無目而隨人。則車輪曳踵。常仆坑
B26n0148_p0745a11║穽。慧之生定。速于定之生慧也。錢塘僧思聰。七歲善彈琴。十二捨琴
B26n0148_p0745a12║而學書。書既工。十五捨書而學詩。詩有奇語。遂讀華嚴經入法界海
B26n0148_p0745a13║慧。今年二十有九。老師宿儒皆愛敬之。秦少游取楞嚴觀世音語字
B26n0148_p0746a01║之曰聞復。使聰日進而不已。自聞思脩以至于道。則華嚴法界海慧
B26n0148_p0746a02║盡為蘧廬。而况書詩與琴乎。雖其苦之。學道無自虛空入者。輪扁斲
B26n0148_p0746a03║輪。傴僂承蜩。苟有以之具巧智。物無陋者。聰若得道。琴與書皆與有
B26n0148_p0746a04║力。詩其尤也。聰能如水鏡以一含萬。則書與詩當益奇。吾將觀焉以
B26n0148_p0746a05║為聰得道淺㴱之。候。
B26n0148_p0746a06║○僧圓澤傳
B26n0148_p0746a07║洛師慧林寺。故光祿卿李憕居第。祿山陷東都。憕以居守死之。子源少
B26n0148_p0746a08║時。以貴游子豪侈。善歌聞于時。及憕死悲憤。自誓不仕不娶不食肉。
B26n0148_p0746a09║居寺中五十餘年。寺有僧圓澤。富而知音。源與之游甚密。促膝交語
B26n0148_p0746a10║竟日。人莫能測。一日。相約游蜀青城蛾眉山。源欲自荊州沂峽。澤欲
B26n0148_p0746a11║取長安斜谷路。源不可曰。吾已絕世事。豈可復道京師哉。澤默然久
B26n0148_p0746a12║之曰。行止固不由人。遂自荊州路。舟次南浦。見婦人錦襠負甖而汲
B26n0148_p0746a13║者。澤望而泣曰。吾不欲由此者為是也。源驚問之。澤曰。婦人姓王氏。
B26n0148_p0747a01║吾當為之子。孕三歲矣。吾不來。故不得乳。今既見。無可逃者。公當以
B26n0148_p0747a02║符呪助我速生。三日浴兒時。願公臨我。以笑為信。後十三年中秋月
B26n0148_p0747a03║夜。抗州天竺寺外當與公相見。源悲悔。而為具沐浴易服。至暮澤亡
B26n0148_p0747a04║而婦乳。三日。往視之。兒見源果笑。具以語王氏。出家財葬澤山下。源
B26n0148_p0747a05║遂不果行。反寺中問其徒。則既有治命矣。後十二年。自洛適吳赴其
B26n0148_p0747a06║約。至所約聞葛洪川畔有牧童扣角而歌之。曰。三生石上舊精魂。賞
B26n0148_p0747a07║月吟風不要論。慚愧情人遠相訪。此身雖異性長存。呼問澤公徤否。
B26n0148_p0747a08║答曰。李公真信士。然俗緣未盡。慎勿相近。惟勤脩不惰。乃復相見。又
B26n0148_p0747a09║歌曰。身前身後事茫茫。欲話因緣恐斷腸。吳越山川尋已徧。卻回烟
B26n0148_p0747a10║棹上瞿塘。遂去不知所之。後二年。李德裕奏源忠臣子篤孝。拜諫議
B26n0148_p0747a11║大夫。不就意死寺中。年八十。
B26n0148_p0747a12║○南華長老重辨逸事
B26n0148_p0747a13║契嵩禪師常瞋人。未嘗見其笑。海月慧辨師常喜人。未嘗見其怒。予在
B26n0148_p0748a01║錢塘。親見二人。皆趺坐而化。嵩既茶毘。火不能壞。益薪熾火。有終不
B26n0148_p0748a02║壞者五。海月比葬。面如生且微笑。乃知二人以瞋喜作佛事也。世人
B26n0148_p0748a03║視身如金玉。不旋踵為糞土。至人反是。余以是知。一切法以愛故壞。
B26n0148_p0748a04║以捨故常在。豈不然哉。予遷嶺南。始識南華重辨長老語終日。知其
B26n0148_p0748a05║有道也。予自海南還。則辨已寂久矣。過南華弔其眾。問塔墓所在。眾
B26n0148_p0748a06║曰。我師昔作壽塔南華之東數里。有不悅師者葬之別墓。既七百餘
B26n0148_p0748a07║日矣。今長老明公獨奮不顧。發而歸之壽塔。改棺易衣。擧體如生。衣
B26n0148_p0748a08║皆鮮芳。眾乃大服。東坡居士曰。辨視身為何物。棄之尸陀林以飼鳥
B26n0148_p0748a09║烏。何有安以壽塔為。明公知辨者。特欲以化服同異而已。乃以茗果
B26n0148_p0748a10║奠其塔。而書其事。以遺其上足南華塔主可興師。時元符三年十二
B26n0148_p0748a11║月十九日。
B26n0148_p0748a12║○祭龍井辨才文
B26n0148_p0748a13║嗚呼。孔老異門。儒釋分宮。又于其間禪律相攻。我見大海。有北南東。江
B26n0148_p0749a01║河雖殊。其至則同。雖大法師自戒定通。律無持破。垢淨皆空。講無辯
B26n0148_p0749a02║訥。事理皆融。如不動山。如常撞鐘。如一月水。如萬竅風。八十一年。生
B26n0148_p0749a03║雖有終。遇物而應。施則無竆。我初適吳。甞見五公。講有辨臻。禪有璉
B26n0148_p0749a04║嵩。後二十年。獨餘此翁。今又往矣。後生誰宗。道俗欷歔。山澤改容。誰
B26n0148_p0749a05║持一盃。往弔龍井。（龍井一作井龍）我去杭時。白𠬲黃童。要我復來。已許于中。
B26n0148_p0749a06║山無此老。去將安從。噫參寥子。往奠必躳。豈無他人。莫寫我胸。
B26n0148_p0749a07║○捨銅龜子文
B26n0148_p0749a08║蘇州報恩寺重造古塔。諸公皆捨所藏舍利。予無舍利可捨。獨捨盛舍
B26n0148_p0749a09║利者。敬為四恩三有捨之。故人王順為武功宰。長安有脩古塔者。發
B26n0148_p0749a10║舊葬得之以遺余。余以藏私印。成壞者。有形之所不免。而以藏舍利。
B26n0148_p0749a11║則可以久存。藏私印。或以速壞。貴舍利而賤私印。樂久存而悲速壞。
B26n0148_p0749a12║物豈有是哉。余其并是捨之。
B26n0148_p0749a13║○請淨慈法涌禪師入都疏
B26n0148_p0750a01║京師禪學之盛。發于本秀二公。本既還山。秀復入寂。駙馬都尉張君子
B26n0148_p0750a02║來聘法涌繼揚宗風。東坡居士適在錢塘。實為敦勸。太丘道廣。廣則
B26n0148_p0750a03║難周。仲擧性峻。峻則少通。法涌童子畫沙已具佛智。維摩無語。猶涉
B26n0148_p0750a04║二門。雖吾先師。不異是說。質之孔孟。葢有成言。不為穿窬。仁義不可
B26n0148_p0750a05║勝用。博施濟眾。堯舜其猶病諸。我願法涌。廣大慈悲。印宗仁得仁之
B26n0148_p0750a06║侶。㴱嚴峻峙。呵未證謂證之人本自不然。伏惟珍重。
B26n0148_p0750a07║○重請戒長老住石塔疏
B26n0148_p0750a08║大士未曾說法。誰作金毛之聲。眾生各自開堂。何關石塔之事。去無作
B26n0148_p0750a09║相。住亦隨緣。長老戒公。開不二門。施無盡藏。念西湖之久別。本是偶
B26n0148_p0750a10║然。為東坡而少留。無不可者。一時作禮。重聽白椎。渡口船回。依舊雲
B26n0148_p0750a11║山之色秋來雨過。一新鐘鼓之音。
B26n0148_p0750a12║○怪石供
B26n0148_p0750a13║禹貢。青州有鉛松怪石。解者曰。怪石石似玉者。今齊安江上往往得美
B26n0148_p0751a01║石。與玉無辨。多紅黃白色。其文如人指上螺。精明可愛。雖巧者以意
B26n0148_p0751a02║繪畵。有不能及。豈古所謂怪石者耶。凡物之醜好。生于相形。吾未知
B26n0148_p0751a03║其果安在也。使世間石皆若此。則今之凡石覆為怪矣。海外有形語
B26n0148_p0751a04║之國。口不能言。而相喻以形。其以形語。也捷于口。使吾為之。不己難
B26n0148_p0751a05║乎。故夫天機之動。忽焉而成。而人真以為巧也。雖然自禹以來怪之
B26n0148_p0751a06║矣。齊安小兒浴于江時。有得之者。戲以餅餌易之。既久得二百九十
B26n0148_p0751a07║有八枚。大者兼寸。小者如棗菱茨。其一如虎豹有口鼻眼。處以為群
B26n0148_p0751a08║石之長。又得古銅盆一枚。以盛石。挹水注之粲然。而廬山歸宗佛印
B26n0148_p0751a09║禪師。適有使至。遂以為供。禪師嘗以道眼觀一切世間。混淪空洞。了
B26n0148_p0751a10║無一物。雖夜光尺璧與瓦礫等。而况此石。雖然願受此供灌以墨池
B26n0148_p0751a11║水。強為一笑。使自今已往山僧野人欲供禪師而力不能辨衣服飲
B26n0148_p0751a12║食臥具者皆得以淨水注石為供。葢自蘇子瞻始。
B26n0148_p0751a13║○後怪石供
B26n0148_p0752a01║蘇子既以怪石供佛印。佛印以言刻諸石。蘇子聞而笑曰。是安所從來
B26n0148_p0752a02║哉。予以餅易諸小兒者也。以可食易無用。予既足笑矣。彼又從而刻
B26n0148_p0752a03║之。今以餅供佛印。佛印必不刻也。石與餅何異。參寥子曰。然供者幻
B26n0148_p0752a04║也。受者亦幻也。刻其言者亦幻也。夫幻何適而不可。擧手而示蘇子
B26n0148_p0752a05║曰。供此而揖人。人莫不喜。戟此而詈人。人莫不怨。同是手也。而喜怒
B26n0148_p0752a06║異世未有非之者也。子誠知拱戟之皆幻。則喜雖存而根亡。刻與不
B26n0148_p0752a07║刻無不可者。蘇子大笑曰。子欲之耶。乃亦以供之凡二百五十并二
B26n0148_p0752a08║石盤云。
B26n0148_p0752a09║○答范蜀公書
B26n0148_p0752a10║承別紙示諭。麴蘖有毒。平地生出醉鄉土偶作祟。眼前妄見佛國。公欲
B26n0148_p0752a11║哀而救之。問所以救者。小子何人。固不敢妄對。公方立仁義以為城
B26n0148_p0752a12║池。操詩書以為干楯。則舟中之人盡為敵國。雖公盛德。小子亦未知
B26n0148_p0752a13║勝負所在。願公宴坐靜室。常作是念。當觀彼能惑之性安所從生。又
B26n0148_p0753a01║觀公欲救之心作何形段。此猶不立。彼復何依。雖黃面瞿曇。亦須斂
B26n0148_p0753a02║袵。而况學之者耶。聊復信筆以發公千里一笑而已。
B26n0148_p0753a03║○答畢仲擧書
B26n0148_p0753a04║所云讀佛書及合藥救人二事。以為閑居之賜甚厚。佛書舊亦嘗看。但
B26n0148_p0753a05║闇塞不能通其玅。獨時取其麤淺假說以自洗濯。若農夫之去艸。旋
B26n0148_p0753a06║去旋生。雖若無益。然終愈于不去也。若世之君子。所謂超然玄悟者
B26n0148_p0753a07║僕不識也。往時陳述古好論禪。自以為至矣。而鄙僕所言為淺陋。僕
B26n0148_p0753a08║甞語述古。公之所談。譬之飲食龍肉也。而僕之所學猪肉也。猪之與
B26n0148_p0753a09║龍則有間矣。然公終日說龍肉。不知僕之食猪。也實美而真飽也。不
B26n0148_p0753a10║知君所行。於佛書者果何耶。為出生死超三乘遂作佛乎。抑尚與僕
B26n0148_p0753a11║輩俯仰也。學佛老者。本期于靜而達。靜似懶。達似放。學者或未至其
B26n0148_p0753a12║所期。而先得其所似。不為無害。僕常以此自疑。故亦以為獻。來書云。
B26n0148_p0753a13║處世得安穩無病粗衣飽飯不作冤業。乃為至足。三復斯言。感歎無
B26n0148_p0754a01║竆。世人所作。舉足動念。無非成業。不必刑殺無罪。取非其有。然後為
B26n0148_p0754a02║冤業也。無緣面論。以當一笑而已。
B26n0148_p0754a03║○答參寥書
B26n0148_p0754a04║淨慧琳老及諸僧知因見致懇。知為默禱於佛令丞還中州。甚荷至意。
B26n0148_p0754a05║自揣省事以來。亦粗為知道者。但道心數起。數為世樂所移奪。恐是
B26n0148_p0754a06║諸佛知其難化故。以萬里之行相調伏耳。少游不知（知一作憂）其不了此
B26n0148_p0754a07║境。但得他老兒不動懷。其餘不足云也。
B26n0148_p0754a08║
B26n0148_p0754a09║
B26n0148_p0754a10║
B26n0148_p0754a11║
B26n0148_p0754a12║
B26n0148_p0754a13║東坡禪喜集（卷之七終）