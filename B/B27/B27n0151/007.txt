B27n0151_p0079b11║新續高僧傳四集卷第七
B27n0151_p0079b12║衡陽喻謙昧庵氏編輯
B27n0151_p0079b13║義解篇第二之五（正傳八人　附見十二人）
B27n0151_p0079b14║明金陵寶華山寺沙門釋洪恩傳
B27n0151_p0079b15║　嘉興東禪寺沙門釋明得傳（百川海　妙峰覺）
B27n0151_p0079b16║　餘杭昭慶寺沙門釋大惠傳（紹覺　愚菴貴）
B27n0151_p0079b17║　雲南雞足山放光寺沙門釋禪傳
B27n0151_p0079b18║　餘杭徑山寺沙門釋圓澄傳
B27n0151_p0079b19║　天台慈雲寺沙門釋真清傳（寶珠　荊山　月溪）
B27n0151_p0079b20║　餘杭徑山寺沙門釋真可傳（密藏道開　法鎧　性田）
B27n0151_p0080a01║　清涼山竹林寺沙門釋鎮澄傳（小山　芺巖）
B27n0151_p0080a02║
B27n0151_p0080a03║
B27n0151_p0080a04║
B27n0151_p0080a05║
B27n0151_p0080a06║
B27n0151_p0080a07║
B27n0151_p0080a08║
B27n0151_p0080a09║
B27n0151_p0080a10║
B27n0151_p0080a11║明金陵寶華山釋洪恩傳
B27n0151_p0080a12║釋洪恩字雪浪姓黃氏金陵人也出家住寶華雪浪山因以山
B27n0151_p0080a13║為號性穎悟耽靜寂兒時便學趺坐雙目重瞳高顙廣顴大口
B27n0151_p0080a14║方頤肌理如玉年十三從父往報恩寺聽無極講法華至三界
B27n0151_p0080a15║無安猶如火宅髣然有覺遂留不去密袖翦禮玄奘髮塔自截
B27n0151_p0080a16║其頂髮父來寺趣歸恩提髮向父曰以此遺母父慟哭恩瞪視
B27n0151_p0080a17║而已為小沙彌時遇設齋學侶魚貫濟濟雍雍恩獨攝𪗋趨登
B27n0151_p0080a18║抗席首座人或喝之恩曰此座待誰曰待通佛法者恩曰若然
B27n0151_p0080a19║則我當坐矣曰汝通何法曰請問乃舉座上講語恩信口答之
B27n0151_p0080a20║再問再答辯論不竭如倒峽懸河眾大驚異曰此兒再來人也
B27n0151_p0080b01║於佛書無所不讀博綜外典旁及晉字唐詩乃曰不讀萬卷書
B27n0151_p0080b02║不知佛學嘗從無極學極遷化綜其講說依次補訂盡掃訓詁
B27n0151_p0080b03║稱性而談恒教學人以理觀為入法之門每當敷演聞聲嚮化
B27n0151_p0080b04║日盈萬指說法三十年不立壇場不設高座一茗一鑪據几清
B27n0151_p0080b05║譚嬗嬗動聽或杖履間游四眾圍繞依山水為玅音化樹林為
B27n0151_p0080b06║寶網東南法席之盛無出其右明萬曆丁酉至焦山主楞嚴講
B27n0151_p0080b07║會因撰般若心經述解一篇並講會疏引手書圓覺經刻於石
B27n0151_p0080b08║戊戌報恩寺塔頂傾側恩奮志修理當道諸公莫不樂助給諫
B27n0151_p0080b09║祝公為之首倡恩親領眾數百行乞於都市一時人心躍然興
B27n0151_p0080b10║起金錢集者動以千百計大役遂舉塔高二十五丈其塔頂中
B27n0151_p0080b11║心木約長七丈架半倍之則從空而下如芥投針其勢難矣恩
B27n0151_p0080b12║心苦極忽嘔血數升而塔頂立正架上之人如鳥棲柔條竟無
B27n0151_p0080b13║小恙嘗居虎邱講般若經有自題像偈云遊徧天目山來坐虎
B27n0151_p0080b14║邱石人道是支公我說渾不識雪浪庵中不死人走向江南說
B27n0151_p0080b15║消息晚歲於望亭結茆飯僧若將終焉一日腹疾謂其徒曰日
B27n0151_p0080b16║而行夕而息未有夕而不息者吾其息乎弟子問滅後用龕用
B27n0151_p0080b17║棺曰坐以龕子臥以棺相錫打瓶且莫言沐浴端坐而化壽六
B27n0151_p0080b18║十有四遺命還葬雪浪山北恩生平不作崖岸不避譏嫌說法
B27n0151_p0080b19║談禪論詩度曲因人而施食缽衣衲不擇美惡隨境所處事至
B27n0151_p0080b20║不推事去不戀嘗於長城山中正定二日林木屋宇皆為震動
B27n0151_p0081a01║嘉興楞嚴寺地饒水竹恩賞其幽秀作精舍三間經營數月手
B27n0151_p0081a02║自塗塈落成三日飄然竟去終身不再至其逍遙脫略類此梁
B27n0151_p0081a03║溪鄒迪光銘其塔
B27n0151_p0081a04║明嘉興東禪寺沙門釋明得傳（百川海　妙峰覺）
B27n0151_p0081a05║釋明得字月亭以紹萬松林法故又號千松烏程周氏子也生
B27n0151_p0081a06║即穎異岐然不凡髫時隨父入西資道場遂指壁間畫羅漢像
B27n0151_p0081a07║問父曰是何人耶父曰僧也因慨然曰吾願為是矣於是力求
B27n0151_p0081a08║出家父母不聽至年十三始投郡之雙林慶善庵從僧真祥習
B27n0151_p0081a09║瑜伽教越四載祝髮聞有向上事乃首參百川海不契因而單
B27n0151_p0081a10║衣芒屩徧遊叢席匍匐叩請備歷艱辛自念般若緣薄擬投天
B27n0151_p0081a11║竺哀懇觀音大士祈值明師道經中竺聞萬松說法先入禮謁
B27n0151_p0081a12║萬松問曰大德何來欲求何事對曰欲叩普門求良導耳松豎
B27n0151_p0081a13║一指曰且去禮大士卻來相見得泫然再拜求決生死大事松
B27n0151_p0081a14║曰子欲脫生死須知生死無著始得得聞罔然依受具足戒自
B27n0151_p0081a15║爾朝參夕叩久無所入松不得已授以楞嚴大旨於是苦心研
B27n0151_p0081a16║究至清淨本然云何忽生山河大地處恍然若雲散長空寒蟾
B27n0151_p0081a17║獨朗遂作偈曰楞嚴經內本無經覿面何須問姓名六月炎天
B27n0151_p0081a18║炎似火寒冬臘月冷如冰松頷之囑曰汝既悟教乘異日江南
B27n0151_p0081a19║講肆無出爾右向上大事藉此可明松住徑山得為眾負米採
B27n0151_p0081a20║薪不憚勞苦偶行林麓間有虎踞道得卓錫而前虎遁去嘗閱
B27n0151_p0081b01║棗伯合論至十地品中宵隱凡而坐夢遊兜羅綿世界登座闡
B27n0151_p0081b02║華嚴奧旨至於結座乃說偈曰從本已來無今日何曾有一毛
B27n0151_p0081b03║頭上現虛空笑開口寤白松松撫之曰此聖力之冥被耳非惟
B27n0151_p0081b04║吾道之將行清涼一宗亦大振矣無何松化去得懸鐺守塔三
B27n0151_p0081b05║載聞佛慧祇園法師講席之盛載笠投之祗園亦默識而愛重
B27n0151_p0081b06║之其弟子沙泉頗自負不籍得名遂掛錫報先寺報先與佛慧
B27n0151_p0081b07║咫尺之間故晨則持鉢午則聽講夕則與同參十餘人敷其義
B27n0151_p0081b08║趣於是眾日漸益香積不繼得陰禱於伽藍神曰倘吾與聖教
B27n0151_p0081b09║有緣神其無悋訶護移時有外道自雲間來施米百石自是報
B27n0151_p0081b10║先之盛過於佛慧開堂之日祇園命侍僧奉以衣拂得謝還之
B27n0151_p0081b11║瓣香為萬松拈出已而孑身登徑山凌霄峰為礙膺未破又力
B27n0151_p0081b12║參三年一夕初夜趺坐豁爾心境冥會疑滯冰釋乃躍然說偈
B27n0151_p0081b13║曰千年翠竹萬年松葉葉枝枝是祖風雲嶽高岑棲隱處無言
B27n0151_p0081b14║杲日普天同趨禮萬松塔曰老漢不我欺也自此道譽益隆學
B27n0151_p0081b15║者輻輳四方交聘歲無虛日開堂靈隱門庭嚴峻無賴僧徹空
B27n0151_p0081b16║天然輩睨視不敢近竟以不測事誣得不終日事白天然坐誣
B27n0151_p0081b17║遁餘黨笞死者二十人得南遊赤城外道歸化者不可勝紀台
B27n0151_p0081b18║郡教乘之被實得始也闡玄談於大中庵三日庵災獨所居丈
B27n0151_p0081b19║室無恙講圓覺疏鈔於法海地產白蓮華紫芝生於前五臺居
B27n0151_p0081b20║士因匾其堂曰湧蓮得居東禪夜夢文殊跨獅出乃遺獅乘空
B27n0151_p0082a01║而去獅忽化為童子得故問曰爾方獅今童耶試開口童子啟
B27n0151_p0082a02║頰口如丹硃得撫其背曰爾猶獅也童曰師口何如得張口示
B27n0151_p0082a03║之童躍入咽得驚覺而汗且喜曰文殊大智在我腹中矣不數
B27n0151_p0082a04║月五臺陸公率眾命講華嚴大鈔眾常千指妙峰覺法師入室
B27n0151_p0082a05║弟子也遙宗四明宏天台教觀之道以師闡賢首未諳台衡故
B27n0151_p0082a06║質六即蛣𧏙之義得曰天台六即在行人迷悟之分耳如我在
B27n0151_p0082a07║名字則十界皆名字我證究竟則十界皆究竟若我蛣𧏙則十
B27n0151_p0082a08║界蛣𧏙也非蛣𧏙上別有六即覺曰不然天台六即不論世出
B27n0151_p0082a09║世間有情無情物物皆具隨舉一法六即在焉何必以我迷悟
B27n0151_p0082a10║觀彼優劣哉得曰聖人設教誠為汲引迷塗若云隨舉一法六
B27n0151_p0082a11║即在焉是為惟談世諦成於戲論學人何有哉前五即置所弗
B27n0151_p0082a12║論如云究竟一究竟則一切皆究竟如金出鑛似璧離璞是故
B27n0151_p0082a13║如來初成正覺觀於九界一切眾生同時成佛非惟九界正報
B27n0151_p0082a14║全體遮那則九界依報無非寂光所以歎云奇哉眾生具有如
B27n0151_p0082a15║未智慧德相乃因妄想不自證得豈非以我成佛觀彼皆成佛
B27n0151_p0082a16║也果如子言其究竟蛣𧏙永無成佛日矣一切眾生而無一人
B27n0151_p0082a17║發菩提心所謂十法界都為一隊無孔鐵鎚若言究竟蛣𧏙容
B27n0151_p0082a18║有成佛如來何日復迷而作眾生金重為鑛其失孰大覺曰究
B27n0151_p0082a19║竟蛣𧏙非是說也以其心體本具故曰理即色相已成方稱究
B27n0151_p0082a20║竟一界既爾界界總然當界而論六即自備何必以其成佛不
B27n0151_p0082b01║成佛難耶得乃笑曰子去作一究竟蛣𧏙也聞者無不高其論
B27n0151_p0082b02║吳俗尚崇事玄武比丘亦有披僧伽衣而禮者得見故逆而問
B27n0151_p0082b03║曰汝奚為而來曰禮祖師也得叱曰汝身為比丘心實外道其
B27n0151_p0082b04║玄武北方一水神耳教中所謂毘沙門天王是也彼以神力為
B27n0151_p0082b05║佛外護稱其為祖師乃披七佛衣拜之不亦謬乎遂毀其像易
B27n0151_p0082b06║事達磨之像謂其僧曰此爾祖師也凡所過名蘭精舍有事玄
B27n0151_p0082b07║武三官盡去之俾學人專心正道其護教概如此也得為人修
B27n0151_p0082b08║幹孤高性度剛毅以傳法為己任故禍患不避其身而欣感不
B27n0151_p0082b09║形乎色至於登座則慈雲靄然七眾無不渥其沛澤白椎則三
B27n0151_p0082b10║千炳著八萬森嚴室中雖不橫施棒喝聞毒鼓而心死者眾矣
B27n0151_p0082b11║萬曆丁亥告秋眾曰吾為汝等轉首楞嚴法輪作再後示無復
B27n0151_p0082b12║為汝更轉也冬示疾尤諄諄囑以教乘事明年正月望後二日
B27n0151_p0082b13║吉祥而逝壽五十有八臘四十有六荼毘塔於徑山
B27n0151_p0082b14║明杭州昭慶寺沙門釋大惠傳（紹覺　愚菴）
B27n0151_p0082b15║釋大惠字靈源姓邵氏仁和人幼挺特姿託志超曠雖處華年
B27n0151_p0082b16║淡於榮利時蓮居紹覺從雲棲分席土橋惠以白衣參叩問觀
B27n0151_p0082b17║經上品上生章夙通頓發慨然遂稟歸戒詢及法要覺為首舉
B27n0151_p0082b18║台相二宗惠即銳心研習多所詮解覺深器之越十載游燕都
B27n0151_p0082b19║四威儀中不忘正定偶於慈慧寺聞愚菴貴師八識標指微參
B27n0151_p0082b20║疑義貴為歎服就咨決焉請登講座惠以未唱善來為辭強而
B27n0151_p0083a01║後可一音演暢皆蓮居唯識宗旨庚申至愍忠寺乞大慧海律
B27n0151_p0083a02║師薙髮受具時年已五十七矣尋即登座談宗辯如瓶瀉繼歷
B27n0151_p0083a03║牛宮石鐙諸席道風彌煽熹廟聞之賜紫伽黎皇太后復遣中
B27n0151_p0083a04║使賚香供奉禪林榮遇惠略不介意海昌有刻唯識疏者與覺
B27n0151_p0083a05║義稍嫌駢出惠固服膺覺師教義恐學者浸尋勦說而失其宗
B27n0151_p0083a06║乃奮起欲釐正之遂南還棲黃鶴山發故帙纂成唯識自考錄
B27n0151_p0083a07║蓋不敢主名述作也同門新伊古德金臺元著諸上座咸卒讀
B27n0151_p0083a08║贊歎謂儼若蓮居講筵未散惠以北緣未了復如石鐙冲元淨
B27n0151_p0083a09║凡請歸杭駐錫昭慶諸山瞻禮者日益眾受請復開適園講席
B27n0151_p0083a10║居士戒壇院宏教者六年復往吳中龍樹菴慧慶寺大演法化
B27n0151_p0083a11║乙亥始還昭慶惠傳覺苑心印台教剛宗掃波旬障於唯識真
B27n0151_p0083a12║詮獲旋陀羅於法華元義對機設化身性互融攝偏歸圓權實
B27n0151_p0083a13║無礙而襟懷灑脫行履孤高雖歷主名藍仍隨緣旅泊誠非四
B27n0151_p0083a14║流小果六欲梵天所能企及有自攷錄及元籤妙樂儀注三種
B27n0151_p0083a15║備簡山宗筆要毘檀意旨棱伽日記唯識證義重訂因明論解
B27n0151_p0083a16║若干卷將寂之日聲鐘集眾唱經佛名安詳而遊壽七十有三
B27n0151_p0083a17║塔於瑪瑙山之陽吳本泰為之銘
B27n0151_p0083a18║明雲南雞足山放光寺沙門釋禪傳
B27n0151_p0083a19║釋禪字本無姓張氏昆明人幼孤失學放鶩不羈稍長乃知自
B27n0151_p0083a20║艾從師授讀而天姿明敏了解文義偶游昆明見池中青蓮浮
B27n0151_p0083b01║於水面童冠數人皆弗之覩始歎異焉年十九禮通海秀山妙
B27n0151_p0083b02║空祝髮稟具於大方得法於所庵後棲雞足研窮經藏二十餘
B27n0151_p0083b03║載見道精深默維心得及所庵主席傳衣挈本偕往同註肇論
B27n0151_p0083b04║口述筆授議論飇舉一字未要當仁不讓唯大事未明中懷鬱
B27n0151_p0083b05║結一日託盋洱海城中忽聞諺語有枕上思量千條路者胸中
B27n0151_p0083b06║豁然冰釋明萬歷丁巳沐公增題建悉檀寺延之開山工師求
B27n0151_p0083b07║材歎無大木山前龍潭古木參天人莫敢近每有樵採則雷電
B27n0151_p0083b08║大作禪至作法持咒述為文詞以告山靈躬操斤斧率諸匠作
B27n0151_p0083b09║棟梁長材一時取足神怪俱息林谷幽靜沐公奏請大內藏經
B27n0151_p0083b10║時光宗御極企禪道風亦加敬仰特旨頒賜授秩為僧錄左善
B27n0151_p0083b11║世兼錫紫衣所著有楞嚴懺法風響集禪林佛事因明論隨解
B27n0151_p0083b12║標釋及老子玄覽詩文偈頌若干卷寂於崇禎壬申秋三日前
B27n0151_p0083b13║簡約舊知二眾雲集殷殷䛡故已而示疾焚香拈偈曰蓋天匝
B27n0151_p0083b14║地本齊平萬象森羅極有情只在當人高著眼波騰鼎沸見無
B27n0151_p0083b15║生語畢而化
B27n0151_p0083b16║明餘杭徑山寺沙門釋圓澄傳
B27n0151_p0083b17║釋圓澄字湛然姓夏氏會稽人也得法於大覺明萬歷間始來
B27n0151_p0083b18║徑山耽其幽寂還遂棲止所著有宗門或問慨古錄思益簡註
B27n0151_p0083b19║楞嚴臆說法華意語湼槃疏金剛三昧諸書修建大剎五築石
B27n0151_p0083b20║塘一百五十里屢著神異遠近宗之
B27n0151_p0084a01║明天台慈雲寺沙門釋真清傳（寶珠　荊山　月溪）
B27n0151_p0084a02║釋真清字象先湘潭羅氏子生而穎異修幹玉成威儀嚴肅不
B27n0151_p0084a03║妄言笑日誦經史數千言終身不忘一字父為河南縣尹常對
B27n0151_p0084a04║賓朋以大器期之年十五補邑弟子員偶有異僧過而目之曰
B27n0151_p0084a05║此法門之良驥也十九因家難起遂投南嶽伏虎巖依寶珠薙
B27n0151_p0084a06║染受具足戒令看無字話自是一心參究寒暑不輟至二十五
B27n0151_p0084a07║從珠遊金陵探禹穴因舟觸岸有聲忽有省珠大喜曰幸子大
B27n0151_p0084a08║事已明宜自持護珠以年高自普陀棲隱於下天竺時內臣張
B27n0151_p0084a09║公永慕珠道行密奏張太后賜紫色僧伽黎衣以徵其德珠忽
B27n0151_p0084a10║一日命清曰吾欲觀化無令人入聞吾擊磬聲當啟戶數日不
B27n0151_p0084a11║聞聲息清密窺牖隙見珠鼻柱垂地越一日聞磬師方排闥而
B27n0151_p0084a12║入珠已泯然逝矣珠既化去清乃訪鹽官古蹟駐錫覺皇俄患
B27n0151_p0084a13║背疾感神入夢授藥病愈時佛慧寺月溪法師講起信論於吉
B27n0151_p0084a14║祥以清為唱臨濟宗旨率眾叩其室清從容語之曰圓宗無象
B27n0151_p0084a15║滿教難思我若有宗可講非但法堂前草深一丈即真空亦為
B27n0151_p0084a16║緣慮之場汝若有法可聽豈特頭上安頭實際卻為聲名之境
B27n0151_p0084a17║三世諸佛歷代祖師不過以楔出楔隨迷遣迷是故會旨者山
B27n0151_p0084a18║嶽易移乖宗者錙銖難入况起信之旨大徹宗乘何須更煩忉
B27n0151_p0084a19║怛勉之眾皆稽首而退清乃南遊天台窮搜勝絕懷無見覩之
B27n0151_p0084a20║高風誅茆其塔前三年有荊山法師赴石梁之社偕清至毘陵
B27n0151_p0084b01║永慶互以楞嚴參究荊山歎曰某所講經雖精微於佛語聞師
B27n0151_p0084b02║所論誠出卷於塵中清欲返初服而禮部唐公荊州留結千日
B27n0151_p0084b03║之期已而復歸天台古平田寺臨海王司寇敬所入山訪道訂
B27n0151_p0084b04║交而去隨遷華頂天柱峰修大小彌陀懺六年暇則敷演十乘
B27n0151_p0084b05║闡明三觀故四方學者攀蘿而至戶外之履常滿一夕夢琳宮
B27n0151_p0084b06║綺麗寶樹參差見彌陀三聖方展拜間傍有沙彌授與一牌書
B27n0151_p0084b07║曰戒香熏修寤知中品往生之象也蓋清日勤五悔密持梵網
B27n0151_p0084b08║心地品及十六觀經為常課是亦精誠之所感耳嘗示眾曰大
B27n0151_p0084b09║乘八萬小乘三千實整六和之模範出三界之梯航也今世之
B27n0151_p0084b10║高流輕蔑律儀惟恃見解遂令後學不遵佛制輒犯規繩本自
B27n0151_p0084b11║無愆誤造深罪饒他才過七步辯若懸河不免識墮鐵城終未
B27n0151_p0084b12║解脫汝等勉之萬歷丁亥八月慈聖宣文明太后遺使賜金紋
B27n0151_p0084b13║紫方袍以寵之十月王太初居士因母喪乞清就永明禪室闡
B27n0151_p0084b14║妙宗鈔百日為期時台郡邢主理親登雲嶠而設供焉戊子歲
B27n0151_p0084b15║儉群盜蜂起相戒無敢入室檇李五臺居士陸光祖虛芺蓉之
B27n0151_p0084b16║席見招辭不赴忽謂眾曰桃源之慈雲實懶融四世孫為開山
B27n0151_p0084b17║唐天寶賜額曰雲居山曰安國五代德韶國師中興為第二道
B27n0151_p0084b18║場永明壽禪師鬀髮之所今坐禪石永明庵故址在焉韶公常
B27n0151_p0084b19║領徒五百說法此地昔螺溪寂法師請復台教諦觀亦親禮足
B27n0151_p0084b20║皆此寺也今為豪民奪之將為掩骨之所竊思朝廷千數百年
B27n0151_p0085a01║之香火一旦為俗子葬地誰之罪也遂罄衣鉢贖歸之將謀興
B27n0151_p0085a02║建俄雲間陸宗伯平泉聘說法於本一院李方伯沖涵聘講於
B27n0151_p0085a03║桐川已而返棹嘉禾龍淵歘抱疾告門人曰夜來神人啟我為
B27n0151_p0085a04║魏府子其富貴非吾所志也遂付衣鉢遺囑弟子如法闍維盡
B27n0151_p0085a05║發長物於五臺雲棲西興五處飯僧有勉服藥石者清謝曰生
B27n0151_p0085a06║死藥能拒乎吾淨土緣熟聖境冥現此人間世固不久矣是歲
B27n0151_p0085a07║正月七日乃絕粒惟飲檀香水期於二十九日告終每日雖米
B27n0151_p0085a08║漿不入口與眾說無生法誨諭進修而拳拳弗倦至夕乃起別
B27n0151_p0085a09║眾曰吾即逝矣無以世俗事累我眾請曰此去往生淨土九品
B27n0151_p0085a10║奚居曰中品中生也眾曰胡不上品生耶曰吾戒香所薰位止
B27n0151_p0085a11║中品言畢泊然而逝延五日顏色紅潤如生手足溫蝡怡容可
B27n0151_p0085a12║掬弔者無敢下拜荼毗日天色霽明淨無纖翳舉火之際忽有
B27n0151_p0085a13║片雲如蓋凝覆其上灑微雨數點煙燄起時異香充塞內自殿
B27n0151_p0085a14║閣僧房外自路人船子所聞種種隨力不同火餘骨有三色而
B27n0151_p0085a15║鏘鏘有聲紅者如桃白者如玉綠者潤似琅竿猶香氣郁郁清
B27n0151_p0085a16║寂於萬曆癸巳正月二十九日世壽五十七臘三十八釋如惺
B27n0151_p0085a17║抱骨初建塔慈雲之南岡壬寅遷於寺西螺師山右繡文溪之
B27n0151_p0085a18║上武塘了凡居士袁黃撰銘
B27n0151_p0085a19║明餘杭徑山寺沙門釋真可傳（密藏道開　法鎧　性田）
B27n0151_p0085a20║釋真可字達觀晚號紫柏老人姓沈氏其先句曲人後徙居吳
B27n0151_p0085b01║江大湖灘畔母夢異人授以桃實枝葉相附色鮮而大寤而有
B27n0151_p0085b02║娠生時香氣盈室人多奇之雖在襁褓貌若潛沈五歲不語父
B27n0151_p0085b03║母憂之有異僧過門摩頂謂其父曰此兒出家當為人天師言
B27n0151_p0085b04║訖不見真遂發語不異成人先是庭中時見巨人跡爾後不復
B27n0151_p0085b05║見髫年嬉逐性獨雄猛狀貌魁傑不喜見婦人浴不許人先一
B27n0151_p0085b06║日姊先就浴乃大怒自是親戚婦女莫敢近稍長志益壯父母
B27n0151_p0085b07║不能拘年十七方仗劍遠遊塞上行至姑蘇閭門徘徊市中天
B27n0151_p0085b08║大雨值虎邱僧明覺冒雨來相顧遌間壯其貌因蔽之以蓋遂
B27n0151_p0085b09║同歸寺具夕湌驩甚聞僧夜誦八十八佛名心悅之侵晨入覺
B27n0151_p0085b10║室解腰纏十餘金授覺請剃度因禮覺為師是夜即兀坐達旦
B27n0151_p0085b11║覺嘗欲募鐵十萬兩造大鐘真曰吾助之徑往平湖巨室門外
B27n0151_p0085b12║趺坐三日不食主人進食不為動問何所為苦行乃爾曰欲得
B27n0151_p0085b13║鐵十萬兩造大鐘主人立予之乃受食載鐵回虎邱歸即閉戶
B27n0151_p0085b14║讀書年餘不越閫人多敬憚之年二十從講師受戒具嘗至嘉
B27n0151_p0085b15║興東塔寺見僧書華嚴經跪誦良久歎曰禪者不當如是邪遂
B27n0151_p0085b16║之武塘景德寺掩關三年復回吳門辭覺曰吾將行腳諸方歷
B27n0151_p0085b17║參知識遂仗策去一日聞僧誦張拙見道偈至斷除妄想重增
B27n0151_p0085b18║病趨向真如亦是邪乃大疑之徧書二語於壁間默思潛索頭
B27n0151_p0085b19║面俱腫偶爾舉箸忽焉而悟凌躒諸方嘗言使我在臨濟德山
B27n0151_p0085b20║座下一掌便醒安用他為過匡山窮相宗奧義一日行二十里
B27n0151_p0086a01║足痛更以石砥腳底至日行二百里乃止其猛進類此遊五臺
B27n0151_p0086a02║至峭壁空巖見老宿孤坐因問一念未生時如何宿豎一指又
B27n0151_p0086a03║問既生後如何宿展兩手豁然領解跡之失所在至京師參徧
B27n0151_p0086a04║融問荅之間機鋒敏捷融為折服因留居焉九年復歸虎邱省
B27n0151_p0086a05║覺更至淞江掩關百日尋至嘉興見太宰陸光祖心相契先是
B27n0151_p0086a06║有密藏道開者南昌人棄青衾披剃於南海聞真風往歸之真
B27n0151_p0086a07║知為法器留侍焉郡城楞嚴寺為長水法師疏經處久廢有力
B27n0151_p0086a08║者侵為園亭真慨然傷之欲為恢復計屬開任其事陸太宰弟
B27n0151_p0086a09║雲臺為建禪堂五楹既成真刺臂血題其柱云若不究心坐禪
B27n0151_p0086a10║徒增業苦如能護法詆佛猶益真修後二十年太守槐亭蔡公
B27n0151_p0086a11║捨貲重脩之蓋真願力所持也居常坐歎道法陵遲又念大藏
B27n0151_p0086a12║卷帙重多遐方僻陬有終身不聞佛法名字者欲刻方冊易流
B27n0151_p0086a13║通普使見聞作金剛種子即有謗者罪當自代遂與太宰陸公
B27n0151_p0086a14║及司成馮公夢禎廷尉曾公同亨冏卿瞿公汝稷一商度之以
B27n0151_p0086a15║開董其事萬歷己丑創刻於五臺居四年以冰雪苦寒復移於
B27n0151_p0086a16║徑山寂照庵工既成開以病隱去初桐城吳公用先為儀曹郎
B27n0151_p0086a17║參道入室從容及刻藏事真遽曰君與此法有大因緣真化後
B27n0151_p0086a18║吳公出長浙藩用馮司成初議脩復化城為徑山下院藏貯經
B27n0151_p0086a19║版人以為真預讖云嘗於于園書法華經顏書經處曰墨光亭
B27n0151_p0086a20║聞妙峰建鐵塔於蘆芽乃送經置塔中且與計藏事復之都門
B27n0151_p0086b01║訪憨山於東海遂走海上至膠西秋水泛漲眾度必不能渡真
B27n0151_p0086b02║解衣先涉疾呼眾水已及肩真躍而前既渡顧謂弟子曰死生
B27n0151_p0086b03║關頭須直過為得耳眾皆欽服及底都門訪石經山禮隋琬公
B27n0151_p0086b04║塔念琬公慮三災劫壞正法澌滅創刻石藏於巖洞感其護法
B27n0151_p0086b05║深心淚下如雨琬公塔院地已歸豪右矢復之而未果乃決策
B27n0151_p0086b06║西遊蛾嵋由三晉𠪱關中跨棧道至蜀禮普賢順流下瞿塘過
B27n0151_p0086b07║荊襄登太和至匡廬尋歸宗故址唯古松一株寺僧易米五斗
B27n0151_p0086b08║匠石將伐之有乞者憐而乞米贖之樹賴以存真聞而興感樹
B27n0151_p0086b09║根為樵斧剝斵勢將折真砌石填土咒願復生以卜寺重興兆
B27n0151_p0086b10║後樹日長寺竟復其願力固如此過安慶阮君自華請遊皖公
B27n0151_p0086b11║山馬祖庵喜其超絕屬建梵剎江陰居士趙我聞謁請出家遂
B27n0151_p0086b12║薙髮於山中命名曰法鎧所謂最後弟子也復北遊至潭柘慈
B27n0151_p0086b13║聖太后聞之命近侍陳儒致齋供特賜紫伽黎因隨過雲居禮
B27n0151_p0086b14║石經於雷音寺啟石室佛座下得金函貯佛舍利三光燭巖壑
B27n0151_p0086b15║因奉舍利入內供三日出帑金重藏於石窟以聖母賜金贖琬
B27n0151_p0086b16║公塔院初在潭柘居常禮佛後方食一日客至誤先舉食乃對
B27n0151_p0086b17║知事曰今日有犯戒者命爾痛責三十棒輕則倍之知事愕然
B27n0151_p0086b18║不知為誰真乃自伏於佛前受杖如數股盡墨乃云眾生無始
B27n0151_p0086b19║習氣如油入灰牢不可破苟情折不痛未易調伏也又與憨山
B27n0151_p0086b20║議脩大明傳燈錄以禪宗凋敝往濬曹溪以開法脈先至匡山
B27n0151_p0087a01║以待時癸巳秋七月也越三年乙未憨山供奉聖母賜大藏經
B27n0151_p0087a02║建海印寺成以別緣觸聖怒詔逮下獄鞫無他辭遣戍雷陽毀
B27n0151_p0087a03║其寺真在匡山聞報為誦法華經百部冀祐不死往探曹溪回
B27n0151_p0087a04║即赴都下救之及聞南放遂待於江滸執手欷歔曰君不生還
B27n0151_p0087a05║吾不有生日瀕行且屬曰吾他日即先君死後事屬君遂長別
B27n0151_p0087a06║庚子朝廷以三殿工榷礦稅中使者駐湖口南康太守吳寶秀
B27n0151_p0087a07║劾奏被逮其夫人哀憤以環死真在匡山聞之曰時事至此其
B27n0151_p0087a08║如世道何遂杖策赴都門吳入獄真多方調護授以毘舍浮佛
B27n0151_p0087a09║半偈謂誦滿十萬當出獄吳持至八萬聲果蒙上意解得末減
B27n0151_p0087a10║每歎法門無人謂憨山不歸則吾出世一大負礦稅不止則吾
B27n0151_p0087a11║救世一大負傳燈未贖則我慧命一大負若釋此三負當不復
B27n0151_p0087a12║入王舍城矣居無何妖書發震動中外忌者乘間劾真竟以是
B27n0151_p0087a13║罹難及輸司寇乃索浴罷屬侍者性田曰吾去矣幸謝江南諸
B27n0151_p0087a14║護法因說偈端坐而逝御史曹公學程以建言逮繫聞之即趨
B27n0151_p0087a15║至撫之曰師去得好真復開目視之微笑悠然而息時癸卯十
B27n0151_p0087a16║二月十七日也世壽六十有一法臘四十有一越十一年乙卯
B27n0151_p0087a17║葬於雙徑山後弟子法鎧啟之以丙辰十一月十九日荼毘歸
B27n0151_p0087a18║靈骨塔於五峰內文殊臺真生平以荷負大法為懷每見古剎
B27n0151_p0087a19║荒廢必思恢復始從楞嚴終至歸宗雲居重興梵剎一十五所
B27n0151_p0087a20║既刻大藏凡古尊宿語錄若寂音尊者所著諸經論文集及蘇
B27n0151_p0087b01║長公易解盡搜刻之行於世性耽山水雲行鳥飛一衲無餘氣
B27n0151_p0087b02║雄體豐面目嚴冷而立心最慈每示弟子必令自參以發其悟
B27n0151_p0087b03║直至疑根盡拔而後已所著有內外集若干卷行世
B27n0151_p0087b04║明清涼山竹林寺沙門釋鎮澄傳（小山　芺巖）
B27n0151_p0087b05║釋鎮澄字空印姓李氏苑平人也父仲武母李氏夢一僧持錫
B27n0151_p0087b06║入室覺而遂生幼性聰慧不類凡兒嬉戲喜作膜拜年十五投
B27n0151_p0087b07║西山廣應寺禮引公得度為沙彌服勤三年登堂受具一江灃
B27n0151_p0087b08║西峰深守庵中諸師弘教於大都澄尋依講肄參窮性相宗旨
B27n0151_p0087b09║融貫華嚴靡不該練如是者十餘年復從小山芺巖究西來密
B27n0151_p0087b10║意妙契心印一時義學推為上首明萬曆壬午憨山妙峰結隱
B27n0151_p0087b11║五臺將集海內耆碩建無遮法會招澄至欣然相許以所居紫
B27n0151_p0087b12║霞蘭若居之壁觀三年大有開悟塔院主人大方廣公請脩清
B27n0151_p0087b13║涼傳隨留講諸經聲光赫奕四方學者日益集未幾與雲峰創
B27n0151_p0087b14║獅子窟建萬佛琉璃塔遂成叢林講演華嚴學者數千指坐寒
B27n0151_p0087b15║巖冰雪儼金剛窟中也慈聖太后為國祈福注念臺山聞澄風
B27n0151_p0087b16║雅重之特賜大藏經尋復命澄於都城千佛寺講所著楞嚴正
B27n0151_p0087b17║觀復於慈因寺講演諸經時妙峰造千佛銅殿於大顯通寺神
B27n0151_p0087b18║宗嘉其功行命重脩更賜額曰永明建七處九會道場延諸法
B27n0151_p0087b19║師講演華嚴以澄主第一座會罷以古竹林寺文殊現身處也
B27n0151_p0087b20║廢久復緝所用多出內帑不日而成更集學子重講華嚴疏復
B27n0151_p0088a01║脩南臺為文殊化境自是疲於津梁遂謝諸弟子默然兀坐頃
B27n0151_p0088a02║之示微疾猶危坐三日夜中宵寂然而逝萬曆丁巳六月十四
B27n0151_p0088a03║日也世壽七十有一僧臘五十有奇塔於竹林之左澄生而安
B27n0151_p0088a04║重寡言笑律身甚嚴而處眾以和說法三十餘年三演華嚴雖
B27n0151_p0088a05║登高座萬指圍繞意若無人天厨日至而疏糲自如居嘗專注
B27n0151_p0088a06║理觀脇不至席淵沈靜默老無惰容受法弟子以千百計出其
B27n0151_p0088a07║門者率皆質樸無浮習其於講演提綱挈要時出新意北方法
B27n0151_p0088a08║席之盛稽之前輩無出其右者所著有楞嚴正觀金剛正眼般
B27n0151_p0088a09║若照真論因明起信攝論永嘉集諸解行於世
B27n0151_p0088a10║