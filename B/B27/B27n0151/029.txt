B27n0151_p0237a01║
B27n0151_p0237a02║
B27n0151_p0237a03║
B27n0151_p0237a04║
B27n0151_p0237a05║
B27n0151_p0237a06║
B27n0151_p0237a07║
B27n0151_p0237a08║
B27n0151_p0237a09║
B27n0151_p0237a10║
B27n0151_p0237a11║新續高僧傳四集卷第二十九
B27n0151_p0237a12║衡陽喻謙昧庵氏編輯
B27n0151_p0237a13║明律篇第四之三（正傳十五人　附見一人）
B27n0151_p0237a14║清江甯古林寺沙門釋性璞傳（隱微理）
B27n0151_p0237a15║　燕京廣濟寺沙門釋海祿傳
B27n0151_p0237a16║　廣陵五臺律院沙門釋書禎傳
B27n0151_p0237a17║　江甯寶華山隆昌寺沙門釋讀體傳
B27n0151_p0237a18║　晉陵天寧寺沙門釋戒潤傳
B27n0151_p0237a19║　江寧寶華山隆昌寺沙門釋德基傳
B27n0151_p0237a20║　宿遷極樂庵沙門釋性澄傳
B27n0151_p0237b01║　杭州昭慶寺沙門釋書玉傳
B27n0151_p0237b02║　姑蘇師林寺沙門釋書秀傳
B27n0151_p0237b03║　淮安聞思寺沙門釋真賢傳
B27n0151_p0237b04║　姑蘇真諦寺沙門釋書淨傳
B27n0151_p0237b05║　燕京潭柘山岫雲寺沙門釋照福傳
B27n0151_p0237b06║　金陵寶華山慧居寺沙門釋真義傳
B27n0151_p0237b07║　燕京潭柘山岫雲寺沙門釋超越傳
B27n0151_p0237b08║　金陵慈應院沙門釋通明傳
B27n0151_p0237b09║
B27n0151_p0237b10║
B27n0151_p0237b11║清江寧古林寺沙門釋性璞傳（隱微理）
B27n0151_p0237b12║釋性璞字印含姓王氏吳人也與隱微理為同母兄弟友愛天
B27n0151_p0237b13║成志趣不歧兄性好佛遇有道場嘗切觀摩璞必相隨及肩恐
B27n0151_p0237b14║後由是研心經咒參訪名宿互為探討動則與偕居恒相謂曰
B27n0151_p0237b15║安得名師而歸依之明萬歷四十三年乙卯古馨至蘇應香餘
B27n0151_p0237b16║說戒之請夜夢二蠭率小蠭無數飛投於懷詰旦見璞兄弟懷
B27n0151_p0237b17║香求具適符其兆古祖感念因留意焉遂同至古林終日與兄
B27n0151_p0237b18║瞑息對坐各有會心理依古祖智慧聿啟德性堅定命代說般
B27n0151_p0237b19║若頗開覺悟因以紫衣法物著述諸書付之及理示疾以席遜
B27n0151_p0237b20║璞辭之再四理曰祁奚舉午不避親趙祖讓弟不私子我觀四
B27n0151_p0238a01║眾誰可與言且既出世志在弘法更無他望又何所嫌汝其勿
B27n0151_p0238a02║辭崇禎十年召見賜紫清室初興入主中夏定鼎燕京世祖萬
B27n0151_p0238a03║機之暇尋味釋典雅慕高僧企璞道望詔入京師參訪要玅時
B27n0151_p0238a04║契帝心賜紫還山際遇兩朝恩禮有加人或榮之璞獨傷焉以
B27n0151_p0238a05║清順治三年十一月十二日示寂壽七十有八臘四十有四塔
B27n0151_p0238a06║於天隆玉環山後當古祖香餘說法之時年已垂暮而璞年最
B27n0151_p0238a07║少嘗語人曰孔門學者聰明才辯不為不多而一貫之傳乃在
B27n0151_p0238a08║後進曾子吾道其在璞乎後接席十年恪守祖訓大弘律學四
B27n0151_p0238a09║方景仰卒如其言
B27n0151_p0238a10║清燕京廣濟寺沙門釋海祿傳
B27n0151_p0238a11║釋海祿字萬中大興人也髫年祝髮興隆庵順治五年玉光律
B27n0151_p0238a12║師宏戒廣濟祿與同侶相誡曰我輩新徒戒力未堅當先登律
B27n0151_p0238a13║堂深求造詣坐作進退悉合規矩非可微涉經訓徒資譚論也
B27n0151_p0238a14║况近來沙門佻撻日甚不守毗尼何稱佛子時玉光總持律部
B27n0151_p0238a15║操德精嚴見祿衣敝履穿坐無越席行無越思經歲不聞笑語
B27n0151_p0238a16║步行綏綏塵不為動有諠於側者則凝坐寂然視若無覩因其
B27n0151_p0238a17║純篤拔為教授闡心誘道孳孳不倦有好學者則與之究解貫
B27n0151_p0238a18║徹終始忻然說懌偶有桀黠薰其德馨潛化默運不覺自新日
B27n0151_p0238a19║遷於善玉光益敬愛之每有問答未嘗妄下一語出見大眾澹
B27n0151_p0238a20║然寡言而胷中空洞不著一物人我俱兦清順治八年玉光既
B27n0151_p0238b01║滅恒明老人乃迎之升座攝爾舊衲行止如故主席六載說戒
B27n0151_p0238b02║硜硜眾有不和但責執事由是兩序翕然不嚴而畏嘗作持戒
B27n0151_p0238b03║簡要頌明白易曉以訓後學幽燕弟子多遵守之薰修之餘徧
B27n0151_p0238b04║檢三藏因著正法經五卷其他撰作多在別集每乘月獨步裴
B27n0151_p0238b05║回階間聞誦讀聲輒即其門佇立不去久之乃叩戶啟扉復與
B27n0151_p0238b06║研味迎機而道多所造就遊其門者幾二千人其最上弟子則
B27n0151_p0238b07║有天孚湛祐以康熙十年寂於廣濟寺寮荼毘歸靈骨於二聖
B27n0151_p0238b08║庵塔院鴛水何元英為之贊云
B27n0151_p0238b09║清廣陵五臺律院沙門釋書禎傳
B27n0151_p0238b10║釋書禎字靜觀姓王氏祿豐人也父曰之麟母高氏家世儒素
B27n0151_p0238b11║少習帖括頗贍文思忽絕塵想欲求出世法遂從翠峰西林寺
B27n0151_p0238b12║心田祝髮晨鐘暮鼓梵唄靈文無寒暑間內典既徹志在參學
B27n0151_p0238b13║滇俗士子多之聖水三潮若見金蟾便喜形於色以為科甲之
B27n0151_p0238b14║兆靈應不爽禎亦往觀曾不移晷蟾即浮出三足躍躍金色有
B27n0151_p0238b15║光因自忖曰吾志禪那今覩此豈非法門有望遂南循黔楚道
B27n0151_p0238b16║漢黃豫章而之金陵時明崇禎甲申禎年二十六三昧寂光方
B27n0151_p0238b17║開壇於長干報恩寺禎與戒焉長干舊有浮圖聳拔霄漢禎嘗
B27n0151_p0238b18║經其下復覩頂上紫燄飛騰光映雲霞心竊異之因問一僧僧
B27n0151_p0238b19║曰奇哉希有此世尊舍利最勝頂光也人所罕覯子今覩此得
B27n0151_p0238b20║非精誠感格乎即約同戒五百餘人共禮之已而䌛白下詣中
B27n0151_p0239a01║峯𠪱抵講肄兼叩禪宗雖一時禪教諸匠許為法器而闡精窮
B27n0151_p0239a02║年終以律學為歸及三昧滅度忽焉三周思法乳之恩申掃塔
B27n0151_p0239a03║之念飛錫虞山托盋錢門豈知搆異隙於防弁中奇殃於宿對
B27n0151_p0239a04║然處之坦如日持普門品大悲咒而羅網渙釋由是異蹟著於
B27n0151_p0239a05║一邑聲聞播於三吳說此橫逆依止寶華嚴淨毘尼纂修律部
B27n0151_p0239a06║見月弘戒每届臨壇或任教授或司羯摩左之右之輔翼有年
B27n0151_p0239a07║而僧伽黎之付蓋有自矣後卓錫楚州湖心寺求戒者接踵因
B27n0151_p0239a08║慨然曰曲成後學實乃紹隆佛種何卻為於是首傳戒於雎寧
B27n0151_p0239a09║普濟繼說戒於淮陰準提復弘戒於山陽大悲院無何見月書
B27n0151_p0239a10║迎還山淮郡淨土禪林本禎剏為律堂丁巳冬迓主丈席遂弘
B27n0151_p0239a11║法化時大中丞帥公佩服高風深心愛護麾下軍民莫不尊親
B27n0151_p0239a12║依若慈母戊午春京口諸山請說戒於避風館後因見月示寂
B27n0151_p0239a13║歸山省視蒲坐未暖復有真州薦紳迎主五臺春冬傳戒夏則
B27n0151_p0239a14║安居學者從之如水赴壑得戒者千餘復建五楹大殿鳥革翬
B27n0151_p0239a15║飛新立三聖法像圓滿莊嚴由是道風丕播遐邇均瞻王公卿
B27n0151_p0239a16║相聘自都門太守邑令親為促駕人所羨忻禎反卻之視名利
B27n0151_p0239a17║網虛空粉碎矣雖年登古稀而閎闡法海衣被後來終不辭勞
B27n0151_p0239a18║著有隨機羯摩疏鈔六卷毘尼甘露擇要十卷律學日雲要本
B27n0151_p0239a19║教盋軌式歷代律祖略傳各一卷方纂輯羯摩疏鈔將成日夢
B27n0151_p0239a20║禮宣祖塔以為積誠感應云
B27n0151_p0239b01║清江甯寶華山隆昌寺沙門釋讀體傳
B27n0151_p0239b02║釋讀體字見月姓許氏楚雄人也舊籍江南句容遠祖某明洪
B27n0151_p0239b03║武時從軍開滇黔以功世襲指揮遂家焉父酳昌母吳氏懿言
B27n0151_p0239b04║淑行雅慕因果㝱梵僧入室寤而生體質稟欽奇幼而神敏好
B27n0151_p0239b05║遊覽善繪事所至山水佳處多留墨妙尤工大士像人爭寶之
B27n0151_p0239b06║父母早世伯父無子嘉其聰秀欲使襲職為指揮體不屑也而
B27n0151_p0239b07║慕赤松子遊嘗至金沙江甸尾山寓浪穹遷赤宕嵓矢志修真
B27n0151_p0239b08║為黃冠三載一日偶行松下遇茅庵老僧與語甚契授以華嚴
B27n0151_p0239b09║經讀至世主妙嚴品翻然有省遂詣寶洪山亮如𩮜度聞江南
B27n0151_p0239b10║有三昧律師宏戒慨然慕之一瓢一笠重繭而行時當明季流
B27n0151_p0239b11║賊槃牙烽火相望饑荒徧野土寇肆刼所過崇岡危磴盤江險
B27n0151_p0239b12║洑蠻雨瘴煙猿嘷虎嘯之區荒祠古墓深菁蔓草晝則風餐宵
B27n0151_p0239b13║則露宿體一意孤行不為物擾先入南嶽演楞嚴四依解繼登
B27n0151_p0239b14║破額馮茂上高禮諸祖道場進九華朝五臺再度大江始遇三
B27n0151_p0239b15║昧於海潮庵往復二萬餘里行腳六年不知疲也既圓戒充上
B27n0151_p0239b16║座講梵網經析義敷文四座稱善體猶欿然不自足乃於藏中
B27n0151_p0239b17║檢四分並律藏讀之殫思研討間遇壅滯禱佛求解默坐移時
B27n0151_p0239b18║渙然冰釋由是毘尼大暢嘗從三昧傳戒金陵報恩寺座下千
B27n0151_p0239b19║人體臨壇教授忽憶初為黃冠時㝱至一大寺金碧交輝苾蒭
B27n0151_p0239b20║雲集門閾甚高躍身而入自顧已成僧相一瞿曇丹衣高座招
B27n0151_p0240a01║之使上授經命講眾皆跪聽汗流而覺及是所見髣然前㝱距
B27n0151_p0240a02║金陵七十里有寶華山為誌公道場年遠頹廢郡人迎三昧主
B27n0151_p0240a03║之體筦院務庀材鳩工樓殿寮閣雕飾莊巖大江南北罕與倫
B27n0151_p0240a04║比乙酉三昧示寂即受衣鉢總持三學以十事誓眾人頗難之
B27n0151_p0240a05║久而悅服蓋憫時習便安止作真教久成絕響故結界立規率
B27n0151_p0240a06║先躬行是制必遵非法必革尋復安居之法門人日進清室初
B27n0151_p0240a07║興山寇時發入寺橫強體誘致渠魁十人設食供畢忽厲聲以
B27n0151_p0240a08║大義責之且曉示利害大眾圍繞賊相顧欷歔逡巡遁去有譖
B27n0151_p0240a09║於大將軍者謂華山通賊緹騎麕集執至軍前劒戟如林眾僧
B27n0151_p0240a10║惴惴莫敢仰視體獨整威儀緩步升階合掌而立具陳華山為
B27n0151_p0240a11║江南孔道不能禁賊往來並前日留食解散之故三問三答詞
B27n0151_p0240a12║氣從容顏色不變巴厫二將軍與陳中丞異之悉解眾僧之縛
B27n0151_p0240a13║又欲殺監院孫內監房頭克修三人體爭之曰罪在寺主願伏
B27n0151_p0240a14║斧鑕勿累他人將軍益奇之並釋不殺還其田里給帖護持寺
B27n0151_p0240a15║乃復安壬子江南荐饑導輸賑粥五十餘日全活無算每振錫
B27n0151_p0240a16║出山四方風動遐邇緇素奔禮恐後戒徒千四百人堂食三萬
B27n0151_p0240a17║指法席之盛世所希有戊午歲除示微疾己未春正月既望力
B27n0151_p0240a18║疾起視誡弟子曰勿進湯藥更七日行矣至期端趺而化壽七
B27n0151_p0240a19║十有九臘四十八茶毘得五色舍利所著大乘玄義止持會集
B27n0151_p0240a20║作持續釋黑白布薩傳戒正範及僧行軌則諸書其毗尼止持
B27n0151_p0240b01║十六卷毗尼作持十五卷清乾隆時釋福聚奏請入藏
B27n0151_p0240b02║清晉陵天寧寺沙門釋戒潤傳
B27n0151_p0240b03║釋戒潤字香雪姓陳氏夷陵人也家世珪璋心慕空門深知情
B27n0151_p0240b04║幻玅達真常乃棄俗榮薙髮披緇近圓於三昧稟具清修遂𠪱
B27n0151_p0240b05║講肆就正名宿精通經律致功淨土尤善文詞揮豪成韵見重
B27n0151_p0240b06║時賢輔化千華頗淹年載繼復卓錫毘陵天寧律院四眾禮請
B27n0151_p0240b07║臨壇演戒時有祥雲五色覆其法座緇素咸瞻以為奇瑞大清
B27n0151_p0240b08║受命頗崇釋典潤遭際景運敷化江南受法弟子不可稱計道
B27n0151_p0240b09║緣既終建塔寺院春秋五十有七臘二十餘著有楞嚴貫珠集
B27n0151_p0240b10║清江寧寶華山隆昌寺沙門釋德基傳
B27n0151_p0240b11║釋德基字定庵姓林氏休寧人也父之泰母姜氏誕生之辰瑞
B27n0151_p0240b12║雯滿室吉祥止止稍長性見慈善雅信佛旨芳潔自喜不近酒
B27n0151_p0240b13║肉讀書穎悟數過不忘嘗聞老衲讀金剛經至如露如電頓發
B27n0151_p0240b14║出世之心以親老弟幼不忍遽違力事生理承歡菽水及父沒
B27n0151_p0240b15║弟長能委家計乃拜辭慈幃徑下姑蘇訪吳中有道知識得寶
B27n0151_p0240b16║林寺竹懷往求鬀度給侍左右將及一期聞金陵華山見月演
B27n0151_p0240b17║戒因緣啟白得受具足然陸沈下版未露圭角專志研精諸大
B27n0151_p0240b18║律部俱臻玄奧凡十五年得闍黎成拙稱許拔居教授整飭規
B27n0151_p0240b19║約上下敬服見月化後即受傳衣履席二載聲譽旁流甲寅秋
B27n0151_p0240b20║江南苦旱入冬山下饑民就食山頭為設粥賑之恐糧少不濟
B27n0151_p0241a01║率眾渡江由儀真至維揚沿塗託缽郡邑善信素仰德望樂施
B27n0151_p0241a02║不絕山上荒黎卒賴周濟至麥熟始散癸亥冬徇兩浙紳耆所
B27n0151_p0241a03║請至武林昭慶說戒一期香花塞路道俗嗟歎善因福果世所
B27n0151_p0241a04║希有所著毘尼關要十六卷羯磨會釋十四卷比丘尼律本會
B27n0151_p0241a05║義十二卷摭其箐華發抒底蘊誠便後學庚辰季冬朔示微疾
B27n0151_p0241a06║集大眾誡之曰凡我出家止為生死不可不真實修行既知修
B27n0151_p0241a07║行必當嚴持戒律若不持戒而欲超脫生死如緣木求魚捨舟
B27n0151_p0241a08║渡海豈可得哉吾早晚行矣願共勉之至八日沐浴㬰衣號佛
B27n0151_p0241a09║而逝塔於龍山之陽壽六十有七臘四十八坐夏四十四弟子
B27n0151_p0241a10║三十八人一時錚錚足嗣法響其毗尼關要十六卷清乾隆二
B27n0151_p0241a11║年釋福聚奏請入藏
B27n0151_p0241a12║清宿遷極樂庵沙門釋性澄傳
B27n0151_p0241a13║釋性澄字湛一姓胡氏裳邑人也幼事章句頗厭緐文抗志高
B27n0151_p0241a14║邁願從淨息年近弱冠就本邑普照寺了塵落髮挾錫南遊參
B27n0151_p0241a15║學淮安受具戒於嵩乳復從正觀法主習賢首教棲止袁浦慈
B27n0151_p0241a16║雲庵中澹茹數年刺血書華嚴報恩經嗣參玉林諸耆宿最後
B27n0151_p0241a17║登千華覲見月精習戒律忽焉三載止作二持服膺罔懈甲午
B27n0151_p0241a18║受宿遷智恒請主極樂院事以法度人歷歲傳牃遠侶雲集道
B27n0151_p0241a19║流景附檀施日富鳩工庀材從事修建大淮以北千里之內極
B27n0151_p0241a20║樂遂為一大叢林辛丑歲淮陰紳耆敦求宏法澄至重興圓明
B27n0151_p0241b01║古寺勝會無遮復徇邳徐兩淮名剎請修大悲懺法每感瑞異
B27n0151_p0241b02║深息恬退還山後雖年衰猶精進不輟行般舟三昧不坐不臥
B27n0151_p0241b03║三月而息又念四方行腳去極樂北無息肩處乃於峒峿五花
B27n0151_p0241b04║頂建全潮庵山下道旁並設茶座以利來者康熙甲子得腹疾
B27n0151_p0241b05║至十一月朔日呼湯沐浴更衣命侍者集眾曰吾今日當與眾
B27n0151_p0241b06║別端坐號佛悠然而逝春秋六十九坐夏三十二塔於全潮庵
B27n0151_p0241b07║院所著大悲淨土懺法瑜伽燄口作觀節次儀文若干卷先後
B27n0151_p0241b08║演戒三十餘壇感應奇異恐涉驚疑不復筆之簡冊云
B27n0151_p0241b09║清杭州昭慶寺沙門釋書玉傳
B27n0151_p0241b10║釋書玉字宜潔姓唐氏武進人也母㝱月入懷感之而生幼時
B27n0151_p0241b11║嬉戲便陳盂盋長習舉業頗通儒術一日聽鄰寺僧誦大乘行
B27n0151_p0241b12║願品經質問義趣豁然領解遂發願辭家詣京江嘉山從自謙
B27n0151_p0241b13║𩮜度服勤既久赴金陵華山受具於見月供侍巾瓶兼究律部
B27n0151_p0241b14║康熙癸亥與定庵偕赴昭慶臨壇演戒定庵還山玉遂駐錫茲
B27n0151_p0241b15║剎昭慶寺者唐道宣之所創立也寺有戒壇宋允堪之所開始
B27n0151_p0241b16║也屢遭兵燹遺址猶存明季三昧自華山來倡道新徒四眾景
B27n0151_p0241b17║從既而嗣音寞落壇久塵封玉至而法輪重扶躬履誠慤寒必
B27n0151_p0241b18║露頂午不加餐每歲春冬兩期弘戒四方緇白聞風翕集主持
B27n0151_p0241b19║三十八載戒具者萬餘人庚辰之歲寺燼於火次弟建造輪奐
B27n0151_p0241b20║更新然自壬辰訖於己亥八年之中不遣一僧募化而鶴俸清
B27n0151_p0242a01║分鳳釵蠲助紛紜輻湊曾無匱竭願力所致卒竟斯業殿宇門
B27n0151_p0242a02║垣山寮園房塔院神像靡不光輝成功之日廷頒龍藏供諸名
B27n0151_p0242a03║勝照耀湖山福貺神庥交驩備致以康熙辛丑十一月十四日
B27n0151_p0242a04║示疾說偈坐定而化壽七十七臘五十六著有梵網初津羯磨
B27n0151_p0242a05║儀式沙彌述義香乳記二部僧授戒蘭盆合釋懺悔文解發願
B27n0151_p0242a06║文解賓主序解諸書門人為之建塔寺院南屏隆樹贊曰儒之
B27n0151_p0242a07║所貴明德中庸釋之所重三學為宗世邈人遙孰執厥中乃有
B27n0151_p0242a08║人焉玉器雪融萬行圓修三寶兼宏善德光明高逾玄穹垂教
B27n0151_p0242a09║千古罔知其終昊天不弔頹厥天峯瞻仰道跡浩淼難窮令我
B27n0151_p0242a10║懷想碧水蒼松
B27n0151_p0242a11║清姑蘇獅林寺沙門釋書秀傳
B27n0151_p0242a12║釋書秀字慧宗直隸通州人也幼悟幻泡即厭樊籠因仰空門
B27n0151_p0242a13║便依精舍習止教觀若溫舊讀時金陵寶華山見月四分玅解
B27n0151_p0242a14║一時宗匠向導後進指破迷津秀摳𪗋趨承遂隸門下久之知
B27n0151_p0242a15║為法器乃授記別銜命主蘇州鳳凰山獅林寺攝衣升座講木
B27n0151_p0242a16║又律容止端嚴詞辯清暢瞻仰日眾信受益堅大司寇翁公鐵
B27n0151_p0242a17║庵亦歸依受戒請講楞嚴敷衍微言闡揚秘賾七處徵心一語
B27n0151_p0242a18║指掌妙旨新辭使人意領曲鬯旁達足曉未悟既掃支離之習
B27n0151_p0242a19║亦無汗漫之譚故聞恉心通如開茅塞見理精審若披雲霧見
B27n0151_p0242a20║月嘗題額示之曰徵心律院蓋紀實也曾駐錫於楓江慈泰寺
B27n0151_p0242b01║西園戒幢律院崑山放生玉泉諸剎皆不久處還守本山以康
B27n0151_p0242b02║熙三十八年己卯九月三日示寂春秋五十有六僧臘三十有
B27n0151_p0242b03║五塔於寺右穹嶐山下其徒有靈躍淳樸皆律門領袖云
B27n0151_p0242b04║清淮安聞思寺沙門釋真賢傳
B27n0151_p0242b05║釋真賢字獨愚泗州人寶華見月弟子也賦性簡約敦崇實行
B27n0151_p0242b06║外內典籍靡不博覽尤精於教觀深得楞嚴之旨自稟具千華
B27n0151_p0242b07║究心三學凡所傳集貫澈精微故分座演法稱為律匠有行僧
B27n0151_p0242b08║藍盂者建齋僧館於楚州古枚里謀之漕督帥中丞擴張舊址
B27n0151_p0242b09║聿宏戒法請賢住持帥公欣然允許改僧齋為大悲院仍施饍
B27n0151_p0242b10║僧田地豁免差役賢既戾止初闡教乘遂建戒幢大淮南北律
B27n0151_p0242b11║學昌明自賢始也然經營伊始不過數楹饑饉之餘艱窘莫支
B27n0151_p0242b12║賢殫心造築精誠感發檀護頻來施捨相繼卒立叢林殿堂廊
B27n0151_p0242b13║廡罔不完備又念止作二持末法津梁律門向導必入大歲庶
B27n0151_p0242b14║不負著述苦心並晰鏡磚疑議因發憤往京師留居待時將達
B27n0151_p0242b15║所志而積勞成病終不服藥謂幻化空體聚散不常何勞人事
B27n0151_p0242b16║唯棲心淨土超然善化弟子徧知正奉靈骨歸世壽僧臘殊無
B27n0151_p0242b17║可攷
B27n0151_p0242b18║清姑蘇真諦寺沙門釋書淨傳
B27n0151_p0242b19║釋書淨字碧天姓陸氏江陰人也生有異質藐焉始孩便厭羶
B27n0151_p0242b20║腥近之則啼稍長能誦佛號見僧輒拜不待教使十三喪父矢
B27n0151_p0243a01║願出塵禮藥雨為師沉靜好學詣見月受具隨侍巾拂服勤有
B27n0151_p0243a02║年精研律藏兼究經論造詣日深遂付信衣陟居要職吳門程
B27n0151_p0243a03║勉卿者善士也病垂死㝱華山僧飲之藥而愈因偕其友陸德
B27n0151_p0243a04║敷入山訪之遇淨視之儼然㝱中僧也請於見月分化吳下以
B27n0151_p0243a05║年少辭後堅請之始至居城西之積善庵時敗壁頹垣韲粥不
B27n0151_p0243a06║繼淨處之恬如曾不芥帶唯精持律儀嚴攝一眾羯磨布薩規
B27n0151_p0243a07║條肅然人知信仰檀護寖多由是經之營之剏造戒壇殿閣廊
B27n0151_p0243a08║廡數年之間遂成巨剎淨廣顙深目大頤方口目光炯炯音如
B27n0151_p0243a09║弘鐘望之有威而性情和易處事必誠接物以慈新徒稟戒知
B27n0151_p0243a10║愚同誨雖累千指肅然一室威儀有則不敢苟簡學子一涉其
B27n0151_p0243a11║庭依依不忍去其感人之深如此大清之初佛法昌明聖祖御
B27n0151_p0243a12║極頗重名僧嘉淨清德頒賜御書金經建閣藏焉康熙四十二
B27n0151_p0243a13║年大駕南巡面承褒語復賜心經三冊御書衍真諦三字錫之
B27n0151_p0243a14║因改寺名額以真諦用昭異數以康熙四十四年乙酉秋九月
B27n0151_p0243a15║示疾書偈別眾瞑然坐化壽六十臘四十有二弟子湛中奉塔
B27n0151_p0243a16║供焉
B27n0151_p0243a17║清燕京潭柘山岫雲寺沙門釋照福傳
B27n0151_p0243a18║釋照福字振寰姓孟氏大興人也生有殊性獨坐寡言方在齔
B27n0151_p0243a19║齡便親法乳初依延禧寺名馳𩮜染受具於廣濟寺萬鍾精進
B27n0151_p0243a20║潛修足不踰閫者十有五年究求律學儕輩欽止爭師事之萬
B27n0151_p0243b01║鍾寂後寺眾同詞請福繼席獨懷恬退譽望日高從學益眾康
B27n0151_p0243b02║熙二十五年丙寅春聖祖恩命住持潭柘岫雲寺大駕幸臨復
B27n0151_p0243b03║奉溫語獎許有加自是法侶景從雲合霧集檀施湊輻不可億
B27n0151_p0243b04║算遂興建造擴廣殿庭一時輪奐崖壑交輝為西山諸剎之冠
B27n0151_p0243b05║戊寅秋示微疾聖祖聞之命內務府選醫護視以己卯五月六
B27n0151_p0243b06║日索湯沐浴返席而化春秋六十六臘三十二塔於寺前營葬
B27n0151_p0243b07║之日特賜內帑并龍旗御杖以示殊異康熙四十一年四月聖
B27n0151_p0243b08║駕重游眷念舊情命取繪像以進嗟惜久之遂邀睿題有若非
B27n0151_p0243b09║明鏡當前語笑指真圖是戒壇之句其道範嶔峻深契帝心於
B27n0151_p0243b10║此可見而榮終之錫追慕之隆曠代希有又何恧乎
B27n0151_p0243b11║清金陵寶華山慧居寺沙門釋真義傳
B27n0151_p0243b12║釋真義字松隱姓曹氏江都人也母戴氏感異兆有白衣授青
B27n0151_p0243b13║蓮一枝垂花合跗驚而舉子故生有夙慧幼而聰穎稍長就傳
B27n0151_p0243b14║知求大義不屑章句塾師驚異焉年近弱冠頗厭世俗父母愛
B27n0151_p0243b15║憐不忍捨去因念前㝱當證蓮臺遂爾聽許送投子寺禮靜生
B27n0151_p0243b16║祝髮一見教典如溫故簡每謂佛法不出三學慧由定生定從
B27n0151_p0243b17║戒始乃渡江登華山乞具足於定庵一期之中威儀動靜謹肅
B27n0151_p0243b18║端嚴精究律門終歲靡懈定庵深相契許知非凡器拔為序首
B27n0151_p0243b19║董率後進善誘多方莫不感佩嘗言天台剏教其預設律宗制
B27n0151_p0243b20║度悉與西方未來之經印合教非律不能精嚴也舍戒律而譚
B27n0151_p0244a01║宗教如匠氏之廢繩墨安能善其事乎聞者歎服每欲兼靈鷲
B27n0151_p0244a02║三宗擴充心境遂下吳門渡錢塘登天台徧參有道多相契重
B27n0151_p0244a03║旋入京師王公天寶仰其聲譽延居延壽蘭若正席方丈乃願
B27n0151_p0244a04║行頭陀行一時歸禮者傾國而來明年宏法給孤寺鱗附蟻聚
B27n0151_p0244a05║室無所容未幾定庵速之還山竟付衣缽戒壇累啟四方雲集
B27n0151_p0244a06║抗席敷陳花雨繽紛圓音遠鬯上達天聰康熙癸未仲春聖駕
B27n0151_p0244a07║南巡徵赴行在勅賜慧居寺額御書心經金剛經祗受而歸闢
B27n0151_p0244a08║閣珍儲丁亥春翠華南巡幸臨斯山垂詢創建始末應對詳盡
B27n0151_p0244a09║天顏有喜為書蓮界雲香精持梵戒二額賜之又書湧香林三
B27n0151_p0244a10║字於方丈以示優異說者謂蓮香天語與母兆暗合斯為驗矣
B27n0151_p0244a11║初夏回鑾渡江迎候復賜金箑彩筆淵鑒法帖諸物寵錫優隆
B27n0151_p0244a12║遐邇嗟咨一日示微疾集眾曰七日後吾當別矣至期沐浴更
B27n0151_p0244a13║衣危坐而逝春秋四十九臘三十八坐夏二十五塔於龍山一
B27n0151_p0244a14║葉庵左義道貌魁梧法音清遠頂如霽月髮若旋螺不厲而嚴
B27n0151_p0244a15║語無輕發接物以誠渭涇弗爽人多敬之云
B27n0151_p0244a16║清燕京潭柘山岫雲寺沙門釋超越傳
B27n0151_p0244a17║釋超越字止安姓王氏大興人也夙抱清懷雅欲離俗年逾三
B27n0151_p0244a18║十始越塵嚻勝福寺海雲為之祝髮受圓具於戒臺寺道光動
B27n0151_p0244a19║靜尊嚴德性堅定日有恒課不牽外緣入夜焚香趺坐淨修自
B27n0151_p0244a20║攝其心康熙三十三年寺燬於火賜帑重修將建棟時有一木
B27n0151_p0244b01║初擬置左眾欲右之舁不能升超祝之曰我右汝也不數人舁
B27n0151_p0244b02║之以去住持照福見其誠感木石知有自來嘗於聖祖游幸時
B27n0151_p0244b03║從容奏對稱超品度比之仙露明珠帝亦為之嘉賞己卯照福
B27n0151_p0244b04║寂後奉命繼席明年與諸山長老赴暢春園將覲天顏適虎圈
B27n0151_p0244b05║有虎怒唬威勢獰獰眾莫敢近超突前曰汝由性暴故墮虎身
B27n0151_p0244b06║今猶不改性必終迷汝伏吾為汝說三皈可得解脫耳虎遂馴
B27n0151_p0244b07║服說畢帖然曳尾而去生平奇跡此類甚多恐涉怪誕不以語
B27n0151_p0244b08║人寂於康熙四十一年八月三日春秋六十有一僧臘二十七
B27n0151_p0244b09║塔於寺左超精行戒律日益嚴密有北方律虎之目
B27n0151_p0244b10║清金陵慈應院沙門釋通明傳
B27n0151_p0244b11║釋通明字眼聞姓李氏滁州人也生有異性方在襁褓偶哺肉
B27n0151_p0244b12║羹即便吐棄更以蔬食接受如常家人怪之年甫弱冠泊然自
B27n0151_p0244b13║處有志離塵康熙庚申從牛首山宏覺寺以忠祝落湛心內典
B27n0151_p0244b14║力求徹悟遂登華山稟戒於定庵彌復精勤始受律義隨乞便
B27n0151_p0244b15║講辨析文理折衷指歸懃懃苦學多歷年所一日讀雲棲法彙
B27n0151_p0244b16║至凡心未盡聖果未圓處即痛念生死更自磨礪行般舟行三
B27n0151_p0244b17║易寒暑其志不墜定庵嘉其誠懇閎斯願力命主慈應法席明
B27n0151_p0244b18║稟祜居醕含章縱哲篋虵能翦心猿久制譬圓珠之朗潔若春
B27n0151_p0244b19║雲之靄和是以風徽遠鬯緇素歸心愛畏兼深尊為律虎寂於
B27n0151_p0244b20║康熙五十九年壽六十臘三十有九塔於慈應山前