B27n0151_p0366b01║
B27n0151_p0366b02║
B27n0151_p0366b03║
B27n0151_p0366b04║
B27n0151_p0366b05║
B27n0151_p0366b06║
B27n0151_p0366b07║
B27n0151_p0366b08║
B27n0151_p0366b09║
B27n0151_p0366b10║
B27n0151_p0366b11║新續高僧傳四集卷第五十
B27n0151_p0366b12║衡陽喻謙昧庵氏編輯
B27n0151_p0366b13║興福篇第九之二（正傳十四人　附見十七人）
B27n0151_p0366b14║金徂徠山法雲禪寺沙門釋福燈傳（善寧　法朗　智崇）
B27n0151_p0366b15║　上方山感化寺沙門釋澄方傳（圓覆　寶公）
B27n0151_p0366b16║　沂州普照寺沙門釋覺海傳
B27n0151_p0366b17║元雲南大德寺沙門釋玄堅傳（節思㭁　大雲）
B27n0151_p0366b18║　雲南真峯山正法寺沙門釋玄鑑傳（大休　宗興）
B27n0151_p0366b19║　鼓山白雲峰湧泉寺沙門釋如山傳（道傑　崇祖）
B27n0151_p0366b20║　伏龍山聖壽寺沙門釋元長傳
B27n0151_p0367a01║　磐山北少林寺沙門釋雲威傳（圜悟）
B27n0151_p0367a02║　泉州開元寺沙門釋伯福傳（守慈　永寶）
B27n0151_p0367a03║　當陽玉泉山寺沙門釋慧珍傳（霞壁　寶光）
B27n0151_p0367a04║　泰安竹林寶峰寺沙門釋法海傳
B27n0151_p0367a05║　泰安靈巖寺沙門釋淨肅傳
B27n0151_p0367a06║　金陵鍾山太平興國寺沙門釋守忠傳
B27n0151_p0367a07║　雲南崇寶山正覺寺沙門釋定山傳（悅顏）
B27n0151_p0367a08║
B27n0151_p0367a09║
B27n0151_p0367a10║
B27n0151_p0367a11║金徂徠山法雲禪寺沙門釋福燈傳（善寧　法朗　智崇）
B27n0151_p0367a12║釋福燈者姓屈氏曲阜人也爰自妙齡慕善出家為童行時雲
B27n0151_p0367a13║游濟南投開元寺普賢院安居日久禮真教大師善慧披剃循
B27n0151_p0367a14║序受課起止自持罔不有恒一日語福燈曰人能弘道非道弘
B27n0151_p0367a15║人佛道至妙苟非我輩孰能闡揚汝其念之當擇有緣之地以
B27n0151_p0367a16║回勝事他日福燈飛錫北來道過徂徠山下羊欄村舊有四禪
B27n0151_p0367a17║寺廢址石佛斷碑猶存摩挲可識蓋創於北齊河清二年福燈
B27n0151_p0367a18║時與道侶法潤結葊上峪或迎送約束或求化僧儲往來維行
B27n0151_p0367a19║斯地觀其古跡荒廢未嘗不惻然動懷屢見檀越高年碩德具
B27n0151_p0367a20║說修建之意翕然喜從及建築方興周覽形勝僉曰此污下廢
B27n0151_p0367b01║敗之地不可荐修寺宇當別卜善地乃去古基北數百步間選
B27n0151_p0367b02║地數畝形勢爽塏宜建佛宮且闢荒榛起磐石新基既成乃鳩
B27n0151_p0367b03║工遴材以經以營棟宇雄壯簷殿高揭窗牖疏明法堂丈室僧
B27n0151_p0367b04║寮香積於焉具備復裒集錢三百貫依上畔經本軍軍資庫納
B27n0151_p0367b05║訖錢數乞示寺額乃蒙特賜法雲禪寺大定十八年劉賢為之
B27n0151_p0367b06║記後有善寧者遠涉荒梗首至谷山舊址破屋橫欹煙草間而
B27n0151_p0367b07║山色蔥秀出沒起伏遠而益清善獨流連雅契宿心于是日趨
B27n0151_p0367b08║山下匄菽粟攜火具結茅而休焉往來山坡無難色暇日畚築
B27n0151_p0367b09║谿澗勤苦作勞略無怠意短褐芒屨從事如初自是澗隈山曲
B27n0151_p0367b10║稍可種藝植栗數千株後且充歲用焉饘粥所須日益辦具居
B27n0151_p0367b11║此三十餘年其徒法朗繼之鋤理荒險不避寒暑又三十餘載
B27n0151_p0367b12║經營不倦復有智崇者寺緣契合四眾歸向工役趨作日盈百
B27n0151_p0367b13║數殿基琢石高踰數丈若是者三四焉彩塑圖飾不與也經畫
B27n0151_p0367b14║作勞不後二祖興復之功於焉告成党懷英為之記文具泰山
B27n0151_p0367b15║志時泰和元年也
B27n0151_p0367b16║金上方山感化寺沙門釋澄方傳（圓覆　寶公）
B27n0151_p0367b17║釋澄方姓孫氏香河人幼好靜默出家于隆安寺年十八登具
B27n0151_p0367b18║徧𠪱講肆于諸經論無不了然聲華藉甚後參禪旨悟明心地
B27n0151_p0367b19║尋有尊宿請住上方蘭若澄至開闢幽荒造感化寺又起絕頂
B27n0151_p0367b20║浮圖嘗示眾曰涅盤經云避役出家無心志道我當罷令還俗
B27n0151_p0368a01║為王策使慚恥之服是為上服不知慚愧非佛弟子後示疾而
B27n0151_p0368a02║終門人士隆建塔上方寺東麓又圓覆者渤海李氏子初為校
B27n0151_p0368a03║尉天會中予告歸嘗問道於翁同西院削髮衣褐隨緣化導乾
B27n0151_p0368a04║統二年遇恩得度禮香林柔光為師後住西院重修上院府君
B27n0151_p0368a05║祠及觀音殿金碧宏麗甲於幽薊一日有數僧不知何來手持
B27n0151_p0368a06║佛牙二具鮮白如玉舉以授覆大定甲午四月九日謂門弟子
B27n0151_p0368a07║曰白駒易過幻化非堅一切有為終歸寂滅又曰余夙珍藏佛
B27n0151_p0368a08║牙及般若金經當於上寺之西誅蕪構塔以安其上置余骨于
B27n0151_p0368a09║下且曰生死無常各自珍重語訖就枕奄然而逝春秋八十有
B27n0151_p0368a10║五僧夏三十有三孫設為文記之時大定九年三月十五日也
B27n0151_p0368a11║又寶公姓武氏磁州人慧性超絕大定初於滏陽造仰山寺殿
B27n0151_p0368a12║宇華麗柱上作金龍蟠之忽有題句於柱上云人道斑鳩拙我
B27n0151_p0368a13║道斑鳩巧一根兩根柴便是家緣了寶公見之大悟即入西山
B27n0151_p0368a14║結茅以居後徧歷名山住𡶵峪寶嚴寺一夕大風震地端坐而
B27n0151_p0368a15║逝
B27n0151_p0368a16║金沂州普照寺沙門釋覺海傳
B27n0151_p0368a17║釋覺海西蜀人家饒富棄產萬金捨身桑門金皇統初行腳燕
B27n0151_p0368a18║趙齊魯間未幾卓錫琅邪普照寺為東晉王右軍故宅因臺為
B27n0151_p0368a19║基下臨闤闠棟宇褊迫法物經藏多缺未備不稱寶坊之制海
B27n0151_p0368a20║深念之乃議改作眾懼難成請仍舊貫然海志已堅不為所撓
B27n0151_p0368b01║適高召和式守是邦出已貨力往給經費且示苦忍降伏偷惰
B27n0151_p0368b02║畚鍤斤斧輒以身先於是郡人感之檀施遠來卒滿初願工成
B27n0151_p0368b03║集諸山長老建龍華會以落之眾逾萬人海嘗有言謂實際理
B27n0151_p0368b04║地不受一塵佛事門中不捨一法吾以如幻三昧遊戲世間雖
B27n0151_p0368b05║化大千盡為佛剎其中寶供最勝第一種種具足吾之妙用未
B27n0151_p0368b06║始有作也昔真際之住東院不聽大檀越動一草以廣其居是
B27n0151_p0368b07║誠古佛用心然不可為叢林法吾懼末世比丘喜虛誕者競為
B27n0151_p0368b08║大言以欺佛遂有假如來衣竊信施食視法宇成壞若行路之
B27n0151_p0368b09║過逆旅曾不介意或問其故輒曰古之人固如是也及覆壓堪
B27n0151_p0368b10║虞乃恝然舍去如諸方建化率由此轍則寶閣琳房鞠為茂草
B27n0151_p0368b11║如來遺法其能久乎其嚴持律操篤行實踐類如此後賜紫衣
B27n0151_p0368b12║並號妙濟大師海善書法世所傳琅邪普照寺碑或云即海書
B27n0151_p0368b13║署曰集唐柳公權書者猶臨摹耳
B27n0151_p0368b14║元雲南大德寺沙門釋玄堅傳（節思㭁　大雲）
B27n0151_p0368b15║釋玄堅字雪庵姓王氏龜城人也幼而聰異日誦千言既及成
B27n0151_p0368b16║童即善屬文因見雄辨所譯經論翻以僰語聲入心通便於俗
B27n0151_p0368b17║學本所見聞解釋法旨依韻為歌獻之雄辯一覽奇之歎為神
B27n0151_p0368b18║助由是延譽遐方竟以所作爭相傳誦元至元甲申乃禮雄辯
B27n0151_p0368b19║為之披剃親承指授朝夕殷殷講演圓覺諸經摩訶衍四絕論
B27n0151_p0368b20║分析幽微玅解天成復受宗教禪師衣缽為講仁大德庚子歲
B27n0151_p0369a01║雄辯倦勤畀以法席俾之繼承時梁王為雲南王有高僧節思
B27n0151_p0369a02║㭁為王師乃頒令與法旨命主玉案山癸巳雲南行中書省平
B27n0151_p0369a03║章蒙古督魯彌實剏建大德寺奏延堅為寺主堅至大德廣演
B27n0151_p0369a04║教乘弘宣法音諸方景企徒侶日緐庚戌南省大臣奏請大藏
B27n0151_p0369a05║以新荒服有詔命古杭僧錄司管巴領琅甬三藏傳至善闡分
B27n0151_p0369a06║供笻竹圓通報恩三寺俾僧眾轉覽乃命堅主教法門護持經
B27n0151_p0369a07║藏蓋兼攝三剎總攬大綱雖及暮年不辭勤瘁延祐己未三月
B27n0151_p0369a08║十七日雲隱四合雨雪䬠霏乃詔眾曰人世幻軀如露電泡影
B27n0151_p0369a09║一切生滅亦復如是禪教定慧汝曹免之道豈從吾往哉書偈
B27n0151_p0369a10║而逝年六十五闍維有舍利五色瑩然與日下彩霞照暎南岡
B27n0151_p0369a11║豎塔笻竹寺後有大雲者不知何許人或云以羲經登進士居
B27n0151_p0369a12║長安邸中夢大士拊其背曰子於空門大有夙緣覺而白光滿
B27n0151_p0369a13║室香氣襲人因棄官禮大覺祝髮遂遊天台習止觀教繼入滇
B27n0151_p0369a14║錫三泊大雲山剏華嚴寺因號大雲時緇徒從者履滿庭階元
B27n0151_p0369a15║元統間始還大都不知所終
B27n0151_p0369a16║元雲南真峯山正法寺沙門釋玄鑑傳（大休　宗嶼）
B27n0151_p0369a17║釋玄鑑字無照曲靖人生即不羣父仕安寧僚從見之莫不稱
B27n0151_p0369a18║詡然性獨高邁頗厭宦塵稍長辭親出家往依虎丘寺雲岩淨
B27n0151_p0369a19║剃落嘗與念菴為友初習教觀善說經論每登講席聽者麕至
B27n0151_p0369a20║名著諸方然未窺別傳之旨因出蜀遊荊楚間參空菴一及高
B27n0151_p0369b01║峯妙領悟真諦徧窮知識兩宗之門多所啟發後叩中峯本機
B27n0151_p0369b02║緣契合遂為首座嗣法臨濟世次派別已達二十已而還滇本
B27n0151_p0369b03║示以詩曰狂心未歇為禪忙萬八千程過遠方喪盡目前三頓
B27n0151_p0369b04║棒揮開腦後一尋光陳年故紙渾無用今日新條亦漸忘見說
B27n0151_p0369b05║雲南田地好異時歸去坐繩牀衲僧用處絕羅籠拶著渾身是
B27n0151_p0369b06║脫空輾破一塵如有旨撥開萬象覓無蹤德山焚疏情先死良
B27n0151_p0369b07║遂敲門路已窮積刼塵勞忽吹盡黑龍潭下五更風及至滇止
B27n0151_p0369b08║於曲靖真峯山構庵以棲傍有龍湫墮葉觸波必遭風雨鑑安
B27n0151_p0369b09║禪制之龍徙去遂建正法寺尋入會城梁王欽崇殊勝為剏佛
B27n0151_p0369b10║嚴寺居之雲南行省平章達理麻等力贊其事當道權要遐邇
B27n0151_p0369b11║緇素無不皈從教化盛行弟子數百得法者五人而已不久示
B27n0151_p0369b12║寂闍維之日梁王車駕戾止親觀舉火獲舍利纍纍太息而去
B27n0151_p0369b13║門人瘞靈骨于寺左塔焉天目中峯本復為文誄之略曰佛祖
B27n0151_p0369b14║之道未易墜兮吾無照遠逾一萬八千里江山以來茲佛祖之
B27n0151_p0369b15║道失所望兮吾無照負三十七春秋而云歸生耶死耶果離合
B27n0151_p0369b16║兮非智眼而莫窺祖意教意果同異兮惟神心其了知謂無照
B27n0151_p0369b17║於吾道無所悟兮真機歷掌其誰敢欺謂無照於吾道有所悟
B27n0151_p0369b18║兮大方極目云胡不迷笑德山之焚疏鈔兮何取舍之紛馳鄙
B27n0151_p0369b19║良遂之歸罷講兮徒此是而彼非惟吾無照總不然兮即名言
B27n0151_p0369b20║與實相互融交涉而無虧出入兩宗大匠之門兮孰不歎美而
B27n0151_p0370a01║稱奇屈指八載之相從兮靡有間其毫釐我門人之既多兮求
B27n0151_p0370a02║如無照者非唯今少於古亦稀我不哀無照之兦兮哀祖道之
B27n0151_p0370a03║既墜而今而後孰與扶顛而持危對鑪熏於今夕兮與山川草
B27n0151_p0370a04║木同懷絕世之悲同時有大休者不知何許人得法雪巖元至
B27n0151_p0370a05║元十五年飛錫南來棲圓照山興祖寺時梁王也先欽崇道化
B27n0151_p0370a06║弘旉法筵御賜藏經并大休禪師之號又重建圓通普照諸剎
B27n0151_p0370a07║延祐丁巳示寂又宗璵號商巖亦得法於玄鑑初住雞山後為
B27n0151_p0370a08║土官高鳳請住姚安創活佛寺諸方嚮德集者七百餘人有送
B27n0151_p0370a09║僧偈云正是叢林搖落時出門相送步遲遲明朝玉案山中寺
B27n0151_p0370a10║逢著仙人莫看棋
B27n0151_p0370a11║元鼓山白雲峰湧泉寺沙門釋如山傳（道傑　崇祖）
B27n0151_p0370a12║釋如山字海翁姓陳氏閩人也大德丙午禮在山道傑為師傑
B27n0151_p0370a13║有慧辯入雪竇簡翁之室晚住當山十餘載山中頺廢悉皆修
B27n0151_p0370a14║舉元統甲戌諸道廣立教府以統僧眾乃請如山居當山以兼
B27n0151_p0370a15║之未幾遂專其席經營勤苦十有八稔寺宇一新詔賜紫衣兼
B27n0151_p0370a16║正宗穎悟之號至正癸巳傳席弟子崇祖崇祖字不傳出林氏
B27n0151_p0370a17║亦閩人也年二十剃落受具元統癸酉出主廣明至正十三年
B27n0151_p0370a18║始主當山聞譽遠著卿相禮重由是聲徹禁中朝廷特賜璽書
B27n0151_p0370a19║褒美護持更賜紫衣並號曰慧鐙普照故寺門有曲皆得理而
B27n0151_p0370a20║直之白雲廨院為寇所焚崇祖重建之規模視昔有加一時盛
B27n0151_p0370b01║稱之以至正癸卯年示寂入祖塔如山寂于至正乙未二月七
B27n0151_p0370b02║日入南山仁壽寺塔蓋所自建者
B27n0151_p0370b03║元伏龍山聖壽寺沙門釋元長傳
B27n0151_p0370b04║釋元長字無明一號千巖姓董氏蕭山人也父九鼎母何氏晚
B27n0151_p0370b05║歲生子鞠育為艱姒婦謝氏養為己子七歲即就外傳諸書經
B27n0151_p0370b06║目成誦出入蹈規循矱有若成人其父喜曰吾家世詩書是子
B27n0151_p0370b07║當以文行亢吾宗長有從父曰曇芳學佛於富陽法門院羨長
B27n0151_p0370b08║聰穎欲乞為徒謝氏弗許未幾長遘疾甚革謝氏禱於大士曰
B27n0151_p0370b09║佛幸我慈是子弗死令服灑埽役終身禱已汗下而愈遂使從
B27n0151_p0370b10║曇芳遊時年十七益求良師友摩切九流百家之言已而曰此
B27n0151_p0370b11║非出世法也復從授經師學法華經至藥王品問曰藥王既然
B27n0151_p0370b12║二臂何為復見本身授經師異之年十九薙髮受戒具走武林
B27n0151_p0370b13║習律於靈芝寺律師問曰八法往來片無乖角何謂也長曰胡
B27n0151_p0370b14║不聞第九法乎律師曰問律而答以禪真大乘法器也會行丞
B27n0151_p0370b15║相府飯僧長隨眾入智覺本公亦在座遙見長呼而語之汝日
B27n0151_p0370b16║用何如長曰惟念佛爾本曰佛今何在長方擬議本厲聲叱之
B27n0151_p0370b17║長遂作禮求示法要本以狗子無佛性語授之既而縛禪靈隱
B27n0151_p0370b18║山中雪庭召掌記室長下筆成章見者歎服俄歸法門隨順世
B27n0151_p0370b19║緣殆將十載一旦忽喟然歎曰生平志氣充塞乾坤乃今作甕
B27n0151_p0370b20║裏醯雞耶復造靈隱跏趺危坐脅不沾席者三年因往望亭聞
B27n0151_p0371a01║鵲聲有省亟見本具陳悟因本復斥之長憤然而歸夜將寂忽
B27n0151_p0371a02║聞鼠翻食貓器墮地有聲恍然開悟覺躍數丈如蟬蛻汙濁之
B27n0151_p0371a03║中而浮游塵埃之外蒼蒼兩間一時清朗披衣待旦往質於本
B27n0151_p0371a04║本問曰趙州何故云無曰鼠餐貓飯本曰未也曰飯器破矣曰
B27n0151_p0371a05║破後云何長曰築碎方甓本乃微笑祝曰善自護持時節若至
B27n0151_p0371a06║其理自彰蓋少林之道十傳至慧照而別為一宗設三玄門演
B27n0151_p0371a07║暢宗乘權實兼行照用雙至四方從者雷動海湧逮乎宋季其
B27n0151_p0371a08║道寖微惠朗欽公起而任之豎大法幢屹然為東南之望唯本
B27n0151_p0371a09║公深造閫奧以大辯才通博無礙慈澤普滋徧一切處長既受
B27n0151_p0371a10║付屬遂為入室弟子已而隱於天龍東庵耽悅禪味不與外緣
B27n0151_p0371a11║時見二蛇環繞座下長為說三皈五戒蛇矯首低昂若拜伏狀
B27n0151_p0371a12║相率而去自是聲光日顯笑隱訴方主中天竺力薦起之江浙
B27n0151_p0371a13║行省丞相脫歡公時領宣政院事亦遣使迫之出世皆不聽居
B27n0151_p0371a14║兦何名山爭相勸請長度不為時所容與弟子希昇杖錫踰濤
B27n0151_p0371a15║江而東至烏傷之伏龍山見山形如青蓮花乃卓錫巖際誓曰
B27n0151_p0371a16║山若有水吾將止焉俄而山泉溢出遂依大樹以居時元泰定
B27n0151_p0371a17║丁卯冬十月也初伏龍山有禪寺曰聖壽其廢已久當長入山
B27n0151_p0371a18║時鄉民聞有異僧來遊相率造訪見其晏坐不動各持食飲之
B27n0151_p0371a19║物獻之邑中大姓樓君如浚一得各為伐木構精廬延長居之
B27n0151_p0371a20║遂因舊號建大伽藍重廔傑閣端門廣術輝映林谷由是聲稱
B27n0151_p0371b01║翕然洋溢中外齊魯燕趙秦隴閩蜀之士與夫日本三韓八番
B27n0151_p0371b02║羅甸交趾琉球之人莫不奔走臚拜咨決心學留者恆數千指
B27n0151_p0371b03║至有求道之切斷臂於前以見志者長則隨其根性而為說法
B27n0151_p0371b04║譬如時雨春風吹噓霢霂喬木細草各懷沾潤欣欣向榮王公
B27n0151_p0371b05║大臣傾嚮之篤如仰日月朝廷三遣重臣降名香以寵異之江
B27n0151_p0371b06║淮雄藩若宣讓王鎮南王或下令加護其教或親書寺額製僧
B27n0151_p0371b07║伽黎衣奉以普應妙智弘辯之號帝都亦再降旨更號曰佛慧
B27n0151_p0371b08║圓鑒大元普濟大禪師資政院又為啟於東朝更崇號曰佛慧
B27n0151_p0371b09║圓明廣照無邊普利並金襴法衣賜焉至正丁酉夏六月十四
B27n0151_p0371b10║日示微疾索浴更衣會眾書偈云平生饒舌今日敗闕一句轟
B27n0151_p0371b11║天正法眼滅投筆而逝春秋七十四夏五十六弟子德亨德馨
B27n0151_p0371b12║以陶器圅其身瘞於青松庵長疏眉秀目豐頤美髯才思英發
B27n0151_p0371b13║超越醜夷頃刻千偈包含無量玅義得其片言皆珍襲寶護唯
B27n0151_p0371b14║謹著有語錄若干卷和智覺擬寒山詩若干首皆梓行於叢林
B27n0151_p0371b15║宋文憲公濂與交垂三十年平昔激揚義諦無微不入感其道
B27n0151_p0371b16║誼為述厥事跡銘其塔焉
B27n0151_p0371b17║元磐山北少林寺沙門釋雲威傳（圜悟）
B27n0151_p0371b18║釋雲威姓侯氏太谷人幼習儒術高才博識早有令譽方及壯
B27n0151_p0371b19║歲舍業去浮下髮披褐參最上乘朋遊講肆慧辯出倫聞玉山
B27n0151_p0371b20║博達公講席之盛走謁依之為入室之子久之遂承印證會磐
B27n0151_p0372a01║山法興虛席使雲威接武明年新巢雲軒因以巢雲自號宣政
B27n0151_p0372a02║院使脫公為請朝旨更法興為北少林寺嘗謂脫曰知人唯難
B27n0151_p0372a03║人實難知知其難者千中無一雲開法施教居止無怠檀門仰
B27n0151_p0372a04║德寺規謹嚴至正戍子八月二十三日以疾告終圓讓為之記
B27n0151_p0372a05║圜悟賑禪師者不知何許人得法東山本無玄公孤藤隻缽至
B27n0151_p0372a06║磐山修報國寺延祐五年戊午聞於朝賜號契宗禪師
B27n0151_p0372a07║元泉州開元寺沙門釋伯福傳（守慈　永寶）
B27n0151_p0372a08║釋伯福字謙叟惠安周氏子年十三從積善長老守慈出家六
B27n0151_p0372a09║年乃得度元初合剎議定隸入開元契祖察其能選知僧事至
B27n0151_p0372a10║使總之皆稱職福性喜施予作事耐勞持大體不分畛域契祖
B27n0151_p0372a11║以殿前大庭當甃石福任其事至與匠者同臥起工成復甃倉
B27n0151_p0372a12║庭以石契祖作輪藏既成又以鐘闕告福不辤勞勩不伐功能
B27n0151_p0372a13║若行所無事環泉之四鄉市廛鑿井數十泉人甘之至今承天
B27n0151_p0372a14║之作龍藏也其經若室舉求福理之福副其求無德色其後承
B27n0151_p0372a15║天以隄防水田求助福歸之金百南安之蒙溪其下可田福墾
B27n0151_p0372a16║築之其田瀕海胼手胝足久之不憊今為寺正供以至順元年
B27n0151_p0372a17║二月八日無疾而化既火藏其骨于西山後弟子永寶復為建
B27n0151_p0372a18║塔于寶幢峰福為人沈毅寡言能清約以禪自娛或閉門纍日
B27n0151_p0372a19║不食其徒走視之福笑曰子以為我為死矣人知其初叩天竺
B27n0151_p0372a20║宗心法有得云
B27n0151_p0372b01║元當陽玉泉山寺沙門釋慧珍傳（霞壁　寶光）
B27n0151_p0372b02║釋慧珍字藏山江西人元初為荊門州僧正至元十四年來自
B27n0151_p0372b03║江陵尋住當陽玉泉時當兵燹之餘滿目蓬蒿不勝荒涼珍重
B27n0151_p0372b04║闢舊基式廓新宇廟貌宏敞丹雘增輝二十七年修築顯烈祠
B27n0151_p0372b05║及關陵坊表蓋壯繆生為忠臣沒封王神廟食茲土世所觀贍
B27n0151_p0372b06║故珍籌及之珍玅解經說性理雙圓升座高譚四眾環聽世祖
B27n0151_p0372b07║敬異錫號神應慈雲大師並襲紫衣晚付院事於霞璧老于斯
B27n0151_p0372b08║寺霞璧字師瑄荊州人弱冠落髮隸玉泉元成宗時為僧正珍
B27n0151_p0372b09║既告退乃繼其席以院中治餙完善唯舊鐘無聲命寶鏡叩募
B27n0151_p0372b10║遠至湘州醴陵造就舟運而至其音清圓弘亮發人深省江西
B27n0151_p0372b11║大仰山寺常陵為之銘具詳別集遠近緇素聞風興起聯翩而
B27n0151_p0372b12║至酬唱宗乘激揚向上不遺餘力武宗敬仰賜以廣智靜慧之
B27n0151_p0372b13║號兼賜紫衣至大中謝院事老于寺之山月堂
B27n0151_p0372b14║元泰安竹林寶峰寺沙門釋法海傳
B27n0151_p0372b15║釋法海姓于氏固陵人祖嘗任光化軍節度使昆季聯鑣門多
B27n0151_p0372b16║貴顯家貲巨萬值兵燹離散時海才弱冠遁跡魏博間至館陶
B27n0151_p0372b17║東北舍餘地得招提故基曰白佛堂榛莽蒙蔽芟而除之結茅
B27n0151_p0372b18║以處得念佛三昧晝夜寒暑不為變易歲在甲辰二月遇師披
B27n0151_p0372b19║剃如寶珠出泥光溢眾目於是緇俗聽信力宏是願相與住持
B27n0151_p0372b20║踰六十晦中起演法之堂齋僧之室香廚庫囷以次俱新揭其
B27n0151_p0373a01║額曰淨土院時中書右丞嚴公總管東平迺具書疏請詣郡之
B27n0151_p0373a02║四禪寺徒眾雲聚亦復如是乃創為繪塑大雄薩埵護法神將
B27n0151_p0373a03║百有餘軀華光燦顯丁未僧錄雲公同眾比丘請主開元自是
B27n0151_p0373a04║法緣洪振眾悉歸依居無幾何東振齊魯北抵幽燕西踰趙魏
B27n0151_p0373a05║南距大河莫不聞風趨赴其送施者朝暮不絕資賄衣物積如
B27n0151_p0373a06║邱阜於是乃重修雷音堂文殊殿方丈寮舍鐘樓廊廡百有餘
B27n0151_p0373a07║間四方下院三百餘處剃度小師千有餘人俗素豪士受持三
B27n0151_p0373a08║歸者莫知其數前後齋僧幾千百萬給繒纊以賑單貧設糜粥
B27n0151_p0373a09║以飼飢餒慈悲方便靡所不至國師法雲聞其道價特賜號曰
B27n0151_p0373a10║明慧大師一日宴居語諸徒曰吾欲韜光宜何而處有近待曰
B27n0151_p0373a11║泰山竹林古跡猶存山水佳麗人境幽僻可作終焉之計海聞
B27n0151_p0373a12║之告密竊記異日弗辤隻影曳杖獨跨寶峰達斯古礎折草為
B27n0151_p0373a13║廬苟避風雨宴坐習禪方遂雅懷於是巖花爭秀野鳥聲喈雲
B27n0151_p0373a14║山以之變色幽谷為之生春未及旬日門徒緇素躡踵相覓願
B27n0151_p0373a15║奉衣湌者繼日不輟奉高一郡莫不歸崇居之未久雲徒既眾
B27n0151_p0373a16║欲廣其廈奄示維庥召諸弟子付以衣盂曰吾緣盡矣樹此蘭
B27n0151_p0373a17║若功輸爾輩勿忘吾囑言訖移時而逝自茲以降五世相繼排
B27n0151_p0373a18║肩戮力方始見成能仁有殿祖真有堂雲賓有舍香積有庖三
B27n0151_p0373a19║門挾庫悉皆備矣復以餘力樹松塞戶植竹封窗又抉川流縈
B27n0151_p0373a20║紆而通諸庭宇滄浪而貫諸階除漱石砌以便汲烹灌蔬圃而
B27n0151_p0373b01║滋生長㳬歸大壑復入湍流瀑作水簾崖懸百文澮集龍池湛
B27n0151_p0373b02║碧千尋逼之則毛寒過之則膽戰真所謂遁世之桃源棲心之
B27n0151_p0373b03║福地矣歷歷勤苦後不乏人而乙乙萌虇實自海始海春秋三
B27n0151_p0373b04║十有九僧夏一十有七依法荼毗起塔靈臺翰林侍讀學士同
B27n0151_p0373b05║修國史野齋李謙為之記具詳山志
B27n0151_p0373b06║元泰安靈巖寺沙門釋淨肅傳
B27n0151_p0373b07║釋淨肅字足庵姓孫氏永平人也世居滿城以農立家隴雲耕
B27n0151_p0373b08║月遑言他務肅生而苕頴見異常兒頗有出塵之格其父攜之
B27n0151_p0373b09║唐縣禮香山明公落髮給侍之餘令識梵文目擊千言娓娓成
B27n0151_p0373b10║誦後聞雲峯亨公走依座右日復一日於搥拂之下發明大事
B27n0151_p0373b11║雖秘傳密授不滿初心深自韜晦遍參名宿謁三陽廣仰山通
B27n0151_p0373b12║報恩資皆蒙許可後雪庭掌天下僧權而主萬壽才學博贍道
B27n0151_p0373b13║德豐盈遐邇雲臻慨然輻輳肅亦懷香逕造其室一見心許緘
B27n0151_p0373b14║芥之緣不差毫忽遂以衣法付之詰旦捲衣去依趙好乳峯禪
B27n0151_p0373b15║伯稟受外典未及食新果造幽微復參東山微九峯信信欲使
B27n0151_p0373b16║續東山掉臂去之入燕棲萬安寄傲南窗閉關卻掃杜絕人跡
B27n0151_p0373b17║當是時嵩少闕人就命開法於萬壽之堂越明年宣授河南府
B27n0151_p0373b18║僧尼都提領居九載革故鼎新未嘗少息剏建方丈二十四楹
B27n0151_p0373b19║古未之有也當修營之際輦土移石必先其力上下竦然莫不
B27n0151_p0373b20║服從爭先恐後次主靈巖八載廣閣大廈椽梠差脫人多憂之
B27n0151_p0374a01║肅為之一新其餘僧舍增修百有餘間自來締構無出其右會
B27n0151_p0374a02║萬善虛席命補其處及至重新廊廡翕然稱善肅三居巨剎立
B27n0151_p0374a03║叢林銳意興建不遺餘力後退居香山壽聖故剎年及耳順默
B27n0151_p0374a04║焉而寂依制闍維收骨起塔弟子智錦以至元三十年癸巳重
B27n0151_p0374a05║陽求林泉老衲從倫撰銘立石以永遺芬
B27n0151_p0374a06║元金陵鍾山太平興國寺沙門釋守忠傳
B27n0151_p0374a07║釋守忠者匡廬僧也為靈隱玉山禪師弟子至治辛酉應請來
B27n0151_p0374a08║主太平興國寺禪學之士日滿其室泰定乙丑之歲寺燬於火
B27n0151_p0374a09║忠方憂之會文宗潛邸金陵感忠精誠愍茲古蹟有意作新於
B27n0151_p0374a10║是行御史臺與郡縣之吏皆爭出金幣以為民先一時風動遠
B27n0151_p0374a11║近雲集富者輸財貧者效力一歲垣廡成再歲屋室具其可以
B27n0151_p0374a12║名書者曰方丈曰北山閣曰經樓曰香積曰水陸堂曰白蓮堂
B27n0151_p0374a13║曰伽藍祠曰大僧堂曰道林堂曰新蒼院曰耆宿之舍而大宏
B27n0151_p0374a14║興鐘三門皆次第而成方忠之始治寺也舊有蒲盧之澤見奪
B27n0151_p0374a15║於豪家前僧訟之累不決忠至讓而弗辯奪者愧而歸之及天
B27n0151_p0374a16║曆改元更建宏祠於寺北曰大崇禧萬壽寺賜號宏海普印曇
B27n0151_p0374a17║芳禪師命主新祠兼領舊寺未幾加授廣慈圓悟大禪師領寺
B27n0151_p0374a18║如故至順元年秋御史守丞趙世安傳敕召守忠入朝九月九
B27n0151_p0374a19║日吏部尚書王士宏以忠入見於奎章閣奏對稱旨命太禧宗
B27n0151_p0374a20║禋院日給稟餼賜金襴伽黎衣與青鼠之裘十二月二日賜設
B27n0151_p0374b01║於聖恩寺迺召學士虞集至榻前命為文以記俾忠歸刻諸石
B27n0151_p0374b02║具詳靈谷寺志
B27n0151_p0374b03║元雲南崇寶山正覺寺沙門釋定山傳（悅顏）
B27n0151_p0374b04║釋定山者未知何許人元大德間卓錫崇寶山戒律彪炳緇素
B27n0151_p0374b05║向德每見塵俗茫茫悍然不顧定喟然曰非以正法覺之無由
B27n0151_p0374b06║化入於善因開正覺禪林盡心教導歸者日眾諸方慕之法筵
B27n0151_p0374b07║盛興弟子悅顏者滇陽李氏子齠年出家服定訓言力求正覺
B27n0151_p0374b08║於是慧香紛戫戒德冰霜內外典墳研究通洽梁王欽慕璽書
B27n0151_p0374b09║旌之明洪武壬戌寺燬兵燹悅顏矢志重修恢復舊規備增新
B27n0151_p0374b10║制後五年始寂壽七十有四臘五十八佛日圓照普覺大師者
B27n0151_p0374b11║高昌人與大休弘覺普圓廣慧四子偕至中慶圓通寺元皇慶
B27n0151_p0374b12║初元天子特賜璽書嘉其軌範高潔德業誠曠及延祐六年己
B27n0151_p0374b13║未重興其寺時滇南宗風為之一振