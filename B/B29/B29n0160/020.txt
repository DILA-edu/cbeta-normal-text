B29n0160_p0217a11║金陵梵剎志卷二十
B29n0160_p0217a12║（中剎）永慶寺（古剎　勑賜）
B29n0160_p0217a13║在都城內北門橋虎賁右衛中城地南去所綂天界寺
B29n0160_p0217a14║十二里梁天監間永慶公主香火因名寺有塔又名白
B29n0160_p0217a15║塔寺代遠頹圮惟塔獨存　國朝洪武間魏國具奏重
B29n0160_p0217a16║建　賜今額正德間重修其地深僻林竹蒼翠蕭然野
B29n0160_p0217a17║曠出寺左數十武有謝公墩極登眺之勝所領小剎曰
B29n0160_p0217a18║獅子窟定林菴淨樂菴虎賁正覺菴淨土菴
B29n0160_p0217a19║【殿堂】山門（叄楹）天王殿（伍楹）正佛殿（伍楹）左立佛殿（叄楹）伽藍殿
B29n0160_p0217a20║（叄楹）右觀音殿（叄楹）寶塔（壹座）祖師殿（叄楹）鐘鼓樓（貳座）廻廊（貳拾
B29n0160_p0217b01║貳楹）方丈（拾楹）僧院（拾肆房）基址肆百壹拾陸丈（東至官路　南至謝
B29n0160_p0217b02║公墩　西至旗手衛倉　北至乾河沿）禪院（叄楹）
B29n0160_p0217b03║【古蹟】謝公墩（寺右相傳為謝安遊覽處墩不甚高實據江山城闕之勝）
B29n0160_p0217b04║（【文】）永慶寺緣起畧明住持宗海
B29n0160_p0217b05║永慶寺係梁武帝天監間永慶公主香火累代年深殿堂
B29n0160_p0217b06║廊廡傾頺無存止有塔一座舊基今左都督徐增壽同僧
B29n0160_p0217b07║清古澗於洪武三十五年四月內具本奏准重建永慶講
B29n0160_p0217b08║寺啟造佛殿天王等殿及眾僧房修理寶塔後於永樂六
B29n0160_p0217b09║年正月二十六日南京僧錄司右覺義妙乘於靈谷寺口
B29n0160_p0217b10║奏本寺重修與古澗養老又於永樂十年住持宗海移基
B29n0160_p0217b11║重建正殿天主金剛等殿廊廡僧房　正綂十年八月十
B29n0160_p0217b12║五日
B29n0160_p0217b13║（【詩】）登金陵冶城西北謝安墩唐李白
B29n0160_p0217b14║（此墩即晉太傅謝安與右軍王羲之同登超然有高世之志余將營園其上故作是詩）
B29n0160_p0217b15║晉室昔橫潰永嘉逐南奔沙塵何茫茫龍虎𨷖朝昏胡馬
B29n0160_p0217b16║風漢草天驕蹙中原哲匠感頹運雲鵬忽飛𮋒組練照楚
B29n0160_p0217b17║國旌旗連海門西秦百萬眾戈甲如雲屯投鞭可填江一
B29n0160_p0217b18║掃不足論皇運有返正醜虜無遺魂談笑遏橫流蒼生望
B29n0160_p0217b19║斯存冶城訪古跡（一作至今古城隅）猶有謝安墩憑覽周地險高
B29n0160_p0217b20║標絕人喧想像東山姿緬懷右軍言梧桐識嘉樹蕙草留
B29n0160_p0218a01║芳根白鷺映春洲青龍見朝暾地古雲物在臺傾禾黍繁
B29n0160_p0218a02║我來酌清波于此樹名園功成拂衣去歸入武陵源
B29n0160_p0218a03║謝安墩宋王安石
B29n0160_p0218a04║我名公字偶相同我屋公墩在眼中公去我來墩屬我不
B29n0160_p0218a05║應墩姓尚隨公
B29n0160_p0218a06║謝公墩宋王安石
B29n0160_p0218a07║走馬白下門投鞭謝公墩昔人不可見故物尚或存問樵
B29n0160_p0218a08║樵不知問牧牧不言摩挲蒼苔石點檢屐齒痕想此絓長
B29n0160_p0218a09║檣想此倚短轅想此玩雲月狼籍盤與樽井逕亦已沒漫
B29n0160_p0218a10║然禾黍村摧藏羊曇骨放浪李白魂亦已同山丘緬懷蒔
B29n0160_p0218a11║蘭蓀小草戲陳迹甘棠詠遺恩萬事付鬼籙恥榮何足論
B29n0160_p0218a12║天機自開闔人理孰畔援公色無懼喜儻知禍福根涕淚
B29n0160_p0218a13║對桓伊暮年無乃昏
B29n0160_p0218a14║示永慶院秀老宋王安石
B29n0160_p0218a15║禮房借枕得重欹陳迹翛然尚有詩嗟我與公皆老矣拂
B29n0160_p0218a16║天松栢見栽時
B29n0160_p0218a17║永慶寺明顧璘
B29n0160_p0218a18║城郭晴光蕩客車古巖高寺切清虛鶯花不斷人天界龍
B29n0160_p0218a19║象常依水竹居雲裏壺觴吞海色山中風物似秦餘靈踪
B29n0160_p0218a20║咫尺常難到莫怪歸遲月滿衢
B29n0160_p0218b01║九日登謝公墩分得今字明焦竑
B29n0160_p0218b02║謝公臨眺處勝日一招尋我輩還時序荒墩自古今天空
B29n0160_p0218b03║江影淨水脫鴈聲沈不有茱萸酒其如搖落心
B29n0160_p0218b04║（小剎）獅子窟
B29n0160_p0218b05║在都城內鷹揚倉後北城地南去所領永慶寺一里僧
B29n0160_p0218b06║瑞麟建董太史玄宰書額林徑僻仄竹樹薈蔚是山林
B29n0160_p0218b07║幽寂處
B29n0160_p0218b08║【殿堂】佛殿（叄楹）禪房（楹）基址　畝
B29n0160_p0218b09║（小剎）定林菴
B29n0160_p0218b10║在斗門橋西　城地西南去所領永慶寺二里僧定林
B29n0160_p0218b11║剏因名菴
B29n0160_p0218b12║【殿堂】佛殿（叄楹）僧院（壹房）基址　畝
B29n0160_p0218b13║（【文】）定林菴記明溫陵李贄
B29n0160_p0218b14║余不出山久矣會萬曆戊戌焦弱侯歸白下余隨之故余
B29n0160_p0218b15║亦至白下至白下則詣定林菴而菴猶然無恙者則以定
B29n0160_p0218b16║林在日素信愛於弱矦也定林不受徒眾今來住持者皆
B29n0160_p0218b17║弱矦擇僧守之實不知定林作何面目則此菴苐屬定林
B29n0160_p0218b18║創建耳名曰定林菴不虛耶定林創菴甫成即舍去牛首
B29n0160_p0218b19║復創大華嚴閤弱矦碑紀其事甚明也閣甫成又舍去之
B29n0160_p0218b20║楚訪余於天中之山而遂化於天中山塔於天中山馬伯
B29n0160_p0219a01║時隱此山時特置山居一所度一僧使專守其塔矣今定
B29n0160_p0219a02║林化去又十二年余未死又復來此復得見定林菴夫金
B29n0160_p0219a03║陵古多名剎即廢與興誰復念者區區一定林菴安足為
B29n0160_p0219a04║輕重而舊椽敗瓦人不忍毀則此菴雖小實賴定林久存
B29n0160_p0219a05║名曰定林菴豈虛耶夫定林白下人也自幼不茹葷血又
B29n0160_p0219a06║不娶日隨周生赴講學會塲當時所謂周安者是也余未
B29n0160_p0219a07║嘗見周安與生但見其隨楊君道南至京邸耳時李翰峰
B29n0160_p0219a08║李如真二先生俱在京告余曰周安知學子欲學幸母下
B29n0160_p0219a09║視周安也蓋周安本隨周生執巾屨之任乃周生不力學
B29n0160_p0219a10║而周安供茶設饌時時竊聽或獨立簷端或拱身柱側不
B29n0160_p0219a11║欹不倚不退不倦卒致斯道又曰周安以周生病故而道
B29n0160_p0219a12║南乃東南名士終歲讀書破寺中故周安復事道南夫以
B29n0160_p0219a13║一周安乃得身事道南又得二李先生嘆羨弱矦信愛則
B29n0160_p0219a14║周安可知矣後二年余來金陵獲交周安而道南不幸遂
B29n0160_p0219a15║死周安因白弱矦曰吾欲為僧夫吾迄歲山寺只多此數
B29n0160_p0219a16║莖髮耳不剃何為弱矦無以應遂約余及管東溟諸公送
B29n0160_p0219a17║周安於雲松禪師處披剃為弟子改法名曰定林此定林
B29n0160_p0219a18║之所由名也弱矦又於館側別為菴院而余復書定林菴
B29n0160_p0219a19║三字以匾之此又定林菴之所由名也弱矦曰菴存人亡
B29n0160_p0219a20║見菴若見其人矣其人雖亡其菴尚存則人亦存雖然人
B29n0160_p0219b01║今已亡菴亦安得獨存惟有記述庶幾可久公不可以不
B29n0160_p0219b02║記也余謂菴不足記也定林之菴不可以不記也今不記
B29n0160_p0219b03║恐後我而生者且不知定林為何物此菴為何等矣夫從
B29n0160_p0219b04║古以來僧之有志行者多矣獨定林哉余獨怪其不辭卑
B29n0160_p0219b05║賤而有志於聖賢大道也故曰賤莫賤於不聞道定林自
B29n0160_p0219b06║視其身為何如者故眾人卑之以為賤而定林不知也今
B29n0160_p0219b07║天下冠冕之士儼然而登講帷口談仁義手揮麈尾可謂
B29n0160_p0219b08║尊且貴矣而能自貴者誰歟况其隨從於講次之末者歟
B29n0160_p0219b09║又况於僕廝之賤鞭箠之輩不以為我勞則必以為無益
B29n0160_p0219b10║於克囊胞腹且相率攘袂而竊笑矣肯俛首下心歸禮窮
B29n0160_p0219b11║士目倚簷楹欣樂而忘其身之賤必欲為聖人然後已者
B29n0160_p0219b12║耶古無有矣是宜記遂為之記不記菴專記定林名菴之
B29n0160_p0219b13║由葢所以自厲亦所以風厲於將來者嗚呼道不虛談學
B29n0160_p0219b14║務實效則此定林菴始不虛耳　萬曆戊戌夏日
B29n0160_p0219b15║（小剎）淨樂菴
B29n0160_p0219b16║在都城內北門橋虎賁右衛地西去所領永慶寺半里
B29n0160_p0219b17║【殿堂】觀音殿（壹楹）佛殿（參楹）僧院（壹房）基址拾畝（東至沐府西門　南至民
B29n0160_p0219b18║房　西至永慶寺　北至民房）
B29n0160_p0219b19║（小剎）虎賁左衛正覺菴
B29n0160_p0219b20║在都城內西城虎賁左衛地西南去所領永慶寺半里
B29n0160_p0220a01║【殿堂】山門（參楹）佛殿（參楹）僧院（壹房）基址貳畝（東至木墀園　西至永慶寺
B29n0160_p0220a02║　南至官街　北至千阿岸）
B29n0160_p0220a03║（小剎）淨土菴
B29n0160_p0220a04║在都城內　城府軍衛地西去所領永慶寺四里
B29n0160_p0220a05║【殿堂】伽藍殿（參楹）佛殿（參楹）基址貳畝（東至官巷　西至官巷　南至朱家塘
B29n0160_p0220a06║　北至朱家房）
B29n0160_p0220a07║
B29n0160_p0220a08║
B29n0160_p0220a09║
B29n0160_p0220a10║金陵梵剎志卷二十（終）