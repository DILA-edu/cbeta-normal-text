B29n0160_p0257b01║
B29n0160_p0257b02║
B29n0160_p0257b03║
B29n0160_p0257b04║
B29n0160_p0257b05║
B29n0160_p0257b06║
B29n0160_p0257b07║
B29n0160_p0257b08║
B29n0160_p0257b09║
B29n0160_p0257b10║
B29n0160_p0257b11║金陵梵剎志卷二十九
B29n0160_p0257b12║（中剎）燕子磯弘濟寺（勑賜）
B29n0160_p0257b13║在郭城觀音門外燕子磯北城地南去所綂天界寺四
B29n0160_p0257b14║十里神策門十里洪武初即山建觀音閣正綂初就閣
B29n0160_p0257b15║建寺　賜名弘濟殿閣皆緣崖搆成危石半空嵌絕壁
B29n0160_p0257b16║上以鐵繩穿石繫棟俯臨大江咫尺望磯頭下瞰江水
B29n0160_p0257b17║如燕怒飛波濤噴激磯上有漢武安王祠及大觀亭俯
B29n0160_p0257b18║江亭皆鑿磴引繂而上與寺參差闘爽江中望之丹巖
B29n0160_p0257b19║翠壁朱欄碧樹歷歷如畵所領小剎曰清真寺觀音寺
B29n0160_p0257b20║梵惠寺
B29n0160_p0258a01║【殿堂】金剛殿（叄楹）左鐘樓（壹座）右鼓樓（壹座）天王殿（叄楹）祖師殿
B29n0160_p0258a02║（壹大楹）正佛殿（叄楹）無量殿（壹大楹）左觀音閣（叄楹）左八難殿
B29n0160_p0258a03║（叄楹）右藏經殿（叄楹）右伽藍殿（叄楹）僧院（玖房）基址伍𤱔（東至燕子
B29n0160_p0258a04║磯　南至城牆　西至觀音岩　北至大街）【禪堂】壹所（貳拾貳楹）【附】漢武安王
B29n0160_p0258a05║祠壹所（原係本寺伽藍殿今為道士所居有記另入名祠志內）大觀亭（壹座）俯江
B29n0160_p0258a06║亭（壹座　有記入名祠志內）
B29n0160_p0258a07║【公產】田地山（共玖拾畝壹分玖厘）
B29n0160_p0258a08║【山水】觀音巖（架閣其上據山絕壁下臨大江勢極危峻憑檻凌空跳遠葢極佳處）燕子磯
B29n0160_p0258a09║（山右有石臨瞰江水形如飛燕故名）大江（寺在江岸）石闕（雙石屹立從闕中入寺）
B29n0160_p0258a10║（【文】）弘濟寺碑記略明禮部侍郎呂柟
B29n0160_p0258a11║弘濟寺在金陵寒橋之觀音岩北去都城一舍許岩洞幽
B29n0160_p0258a12║深山水縈廻囂塵遠隔彷彿乎南海之普陀岩凡官民趨
B29n0160_p0258a13║於國事商旅務於經營舟楫徃來或遇風濤險阻以誠禱
B29n0160_p0258a14║之者皆獲平順應如影響洪武初年有僧號久遠道行圓
B29n0160_p0258a15║融立閣於兹遂名觀音岩後為歸併寺宇本僧於右順門
B29n0160_p0258a16║奏奉　太祖高皇帝聖旨觀音岩與那老和尚住欽此由
B29n0160_p0258a17║是沙彌雲集香火滋盛時宣德乙卯金像剝落殿宇傾頹
B29n0160_p0258a18║乃勸於眾樂善好施者聞風而來擇正綂元年閏六月十
B29n0160_p0258a19║八日肇始建　佛殿大悲閣天王殿金剛山門僧舍廊廡
B29n0160_p0258a20║丹彩相暎若牆垣堦砌之堅完廩庫庖湢之工緻規模勝
B29n0160_p0258b01║舊鼎建一新不逾年而訖具以上　聞聖恩　勑賜額曰
B29n0160_p0258b02║弘濟時正綂丁巳四月之十一日
B29n0160_p0258b03║遊弘濟寺記畧明禮部侍郎呂柟
B29n0160_p0258b04║己丑二月虛齋王子崇邀弘齋陸伯載及予同遊燕子磯
B29n0160_p0258b05║是日予獨先徃北出觀音門傍山西行登弘濟寺磴數十
B29n0160_p0258b06║層寺西則觀音巖也怪石礌垂蒼黛參差上接雲霄而大
B29n0160_p0258b07║江自龍江關西南來直過其下俯案墻睇之可駭僧曰此
B29n0160_p0258b08║其下基皆石甃乃從僧上觀音閣閣亦傍巖下就江漘築
B29n0160_p0258b09║基上交竪九柱皆丹柱上棚棧構閣閣三面皆欄杆憑之
B29n0160_p0258b10║瞰江若在樓船頂立也是時晴見萬里日映碧流江豚吹
B29n0160_p0258b11║浪上下西望定山如蛾眉東指瓜步如丘垤他山皆閃閃
B29n0160_p0258b12║冥冥如落雁蹲鴻不可辨矣昔予在解州嘗遊龍門眺砥
B29n0160_p0258b13║柱登流丹亭汲河烹茶以弔禹墳至此乃勃然興懷將天
B29n0160_p0258b14║下奇觀尚有過斯二者乎閣東崖有白巖喬公篆書刻石
B29n0160_p0258b15║上而虛齋弘齋皆至乃復同升閣上流覽歎賞虛齋乃招
B29n0160_p0258b16║二篙師泛舟往至觀音港登壽亭侯廟先至水雲亭遂上
B29n0160_p0258b17║謁壽亭侯左有大觀亭至此看江日隱斷雲煙霧霏微蒼
B29n0160_p0258b18║茫無際矣遂攀松捫蘿以上燕子磯磯皆巉石疊起水圍
B29n0160_p0258b19║三面其石罅猶見江轉磯底可以高覽八極也
B29n0160_p0258b20║（【詩】）登觀音山明宗臣
B29n0160_p0259a01║一上孤峯破大荒吳山楚水更蒼茫雲間棟宇垂天渚江
B29n0160_p0259a02║上黿鼉吹石梁絕壁畫開風雨色斷虹秋挂薜蘿長吾將
B29n0160_p0259a03║從此尋瑤草黃鵠天風好共翔
B29n0160_p0259a04║登觀音閣明柴奇
B29n0160_p0259a05║海湧蕋珠宮飛凌萬木中潮生朝閣逈雲出夜堂空雁落
B29n0160_p0259a06║平沙白鼉鳴孤嶼風凭闌幾怯步吳楚一帆通
B29n0160_p0259a07║登觀音閣明陳鳳
B29n0160_p0259a08║縹[緲-目+耳]飛樓前江水滙諸天魚龍掀舞浪花碎黿鼉隱見波
B29n0160_p0259a09║光偏高歌對酒當此閣破浪乘風何處船且須吸盡江中
B29n0160_p0259a10║水還向石頭來問禪
B29n0160_p0259a11║遊觀音閣三首明張時徹
B29n0160_p0259a12║春江一雨過樹樹水禽喧草色沒羅幰沙光轉石門戍樓
B29n0160_p0259a13║雙角渺客路片帆昏水靜月來早松醪正滿尊（一）
B29n0160_p0259a14║同是宦遊客來登江上樓牕中雲不滅舄下水長流日薄
B29n0160_p0259a15║海西樹鳥隨沙際舟長唫未能去宴息草堂幽（二）
B29n0160_p0259a16║曲水寒橋路斜陽燕子磯星河浮海嶠魚鳥詫春衣金碧
B29n0160_p0259a17║雲俱落魚舠月已輝為官得水宿顛倒話松扉（三）
B29n0160_p0259a18║遊燕子磯明張鏊
B29n0160_p0259a19║燕磯千尺裊洪波霜磴連雲晚歲過一色遠空飛鴈鶩九
B29n0160_p0259a20║江浮沫聚黿鼉亭依峭石苔文古幔捲中流樹影多岸蹟
B29n0160_p0259b01║潮平閒對酒寒煙深處起漁歌
B29n0160_p0259b02║燕子磯明陳芹
B29n0160_p0259b03║燕子磯頭江影低俯觀千障隔林迷空江雲合水龍出高
B29n0160_p0259b04║樹月明山鳥啼竹露瑤觴秋瑟瑟天風玉管夜凄凄當年
B29n0160_p0259b05║攜手人何在滿壁蒼苔沒舊題
B29n0160_p0259b06║九日泛舟燕子磯明楊文卿
B29n0160_p0259b07║曉露簪初聚江風帽欲斜寒磯無燕子秋岸有蘆花煙起
B29n0160_p0259b08║籠丹竈石沉浸彩霞未由解塵鞅爛醉臥漁家（一）
B29n0160_p0259b09║飛閣流雲氣懸崖潄浪花乍翻滄海日遙逼赤城霞衲子
B29n0160_p0259b10║煙為幙漁郎石作家茫茫浮世界咲指片帆斜（二）
B29n0160_p0259b11║燕子磯明顧璘
B29n0160_p0259b12║名山意自勝臨水趣轉幽况茲燕磯秀復枕澄江流孤根
B29n0160_p0259b13║託何所上抱雲中樓空明瞰水府下見黿鼉遊衝濤蕩危
B29n0160_p0259b14║石翻恐地軸浮元氣旋混茫長風吹不休西來疊浪色發
B29n0160_p0259b15║自岷峨陬杳藹眾山影依微行客舟徙倚白日暮極目令
B29n0160_p0259b16║人愁
B29n0160_p0259b17║登燕子磯次浚川韻二首明王維楨
B29n0160_p0259b18║蔡生期久榮主父嘆日暮始圖豈不偉終稅寂無趣伊余
B29n0160_p0259b19║慚豹姿敢云附隱霧睠兹清江流前種蒼桑樹四節逝不
B29n0160_p0259b20║居奄忽改芳杜因之慕幽人冀與訂良𥆐天外狎鷗羣雲
B29n0160_p0260a01║中躡山路所嗟乏羽翰萬里安能去弱冠事遨遊廿年承
B29n0160_p0260a02║雨露戀恩恩未酬檢齒齒非故驅逐將何如徒令鬒髮素
B29n0160_p0260a03║旅客苦未央日夜相紏錯雖云廁纓冕何異坐窘約散步
B29n0160_p0260a04║出郊圻倐登川上閣波長情既延景異跡仍泊目睇江雲
B29n0160_p0260a05║卷意屬渚禽落秪令鄉思馳轉覺衣帶濶行止嗟誰尤悔
B29n0160_p0260a06║吝亦自作王喬厭塵刼屈平嗜蘭薄徃哉無淹駟去矣有
B29n0160_p0260a07║飛鶴窈窕二山秀靈怪五丁鑾且共同懷子相從覔所樂
B29n0160_p0260a08║（小剎）觀音寺
B29n0160_p0260a09║在郭城觀音門外北城寒橋地南去所領弘濟寺三里
B29n0160_p0260a10║神策門十五里舊在鷹揚衛地因江流噴蕩嘉靖末移
B29n0160_p0260a11║置於此因舊額
B29n0160_p0260a12║【殿堂】山門（壹楹）天王殿（叄楹）佛殿（叄楹）僧院（壹房）基址貳畝（東至鰣魚
B29n0160_p0260a13║厰　南至馬房倉　西至顧家沖　北至大江）
B29n0160_p0260a14║（【文】）重修觀音寺碑略明南尚寶卿許穀
B29n0160_p0260a15║金陵都城之北置觀音門以為內衛門之外弘濟寺漢壽
B29n0160_p0260a16║亭矦祠在焉襟江枕山民居稠密語地勢之壯盛者莫踰
B29n0160_p0260a17║於此環江立鰣魚厰以薦　上新厰前　勅建觀音寺俾
B29n0160_p0260a18║護　國安民昭示久遠而寺之故地在鷹揚衛地方因江
B29n0160_p0260a19║潮泛漲既蕩于水而故寺弗存久矣廼今建於鰣魚厰左
B29n0160_p0260a20║隙十有八年住持靜潔苦心修行永懷圮廢詛盟於神遐
B29n0160_p0260b01║邇匍匐投緣䟽募是以施地損財有里人陳陟協力贊助
B29n0160_p0260b02║爰計累儲之數衍溢十千於是彙般爾之徒效姬魚之智
B29n0160_p0260b03║梗楠良而楹欐中焉甄擾習而甃𡏲工焉丹碧繪而綵餙
B29n0160_p0260b04║炫焉金鍇精而鎔範成焉摶換巧而像俑儼焉庶品協豫
B29n0160_p0260b05║師匠奏能力萃諸人而庸底就規孔曼且碩神用孔安而
B29n0160_p0260b06║寺建落告成矣然寺以觀音名者緣世人奉持觀世音菩
B29n0160_p0260b07║薩名號而念彼觀音力者祻福還著於本人是知福善祻
B29n0160_p0260b08║淫佛德無量無邊而寺之來有自矣夫以一寺之興廢雖
B29n0160_p0260b09║存乎時而成否則由于人靜潔發厥善念復修此寺誠無
B29n0160_p0260b10║愧于佛家弟子而施捨諸人之善根豈淺削哉　萬曆八
B29n0160_p0260b11║年庚辰孟夏
B29n0160_p0260b12║（小剎）清真寺（古剎）
B29n0160_p0260b13║在郭城觀音門外北城鍾山鄉南去所領弘濟寺五里
B29n0160_p0260b14║神䇿門十五里有僧南洲塔成化間建寺按元金陵志
B29n0160_p0260b15║云乾道志清真寺舊名清玄寺梁大通元年置復廢唐
B29n0160_p0260b16║大中中復置慶元志舊有梁時佛像建炎兵焚陳軒集
B29n0160_p0260b17║載梁立曦次韻周橦清真寺詩遺像梁朝佛即此
B29n0160_p0260b18║【殿堂】山門（壹楹）觀音殿（叄楹）正佛殿（叄楹）寶公殿（叄楹）僧院（壹房）基
B29n0160_p0260b19║址拾畆（東至本寺田　西至本寺山　南至官洛　北至本寺山）
B29n0160_p0260b20║【公產】田地山（共叄拾貳畆貳分玖厘）
B29n0160_p0261a01║（小剎）梵惠寺
B29n0160_p0261a02║在郭城姚妨門外北城地西去所領弘濟寺十里南去
B29n0160_p0261a03║太平門三十里按舊志原在鍾山白水洼洪武初卜塟
B29n0160_p0261a04║中山王墓因移置此地碪礎尚在
B29n0160_p0261a05║【殿堂】山門（叄楹）佛殿（叄楹）觀音殿（叄楹）僧院（肆房）基址叄畆（東至本寺
B29n0160_p0261a06║墳　南至本寺田　西至本寺地　北至本寺山）
B29n0160_p0261a07║【公產】田山（共貳拾陸畆玖分叄厘）
B29n0160_p0261a08║
B29n0160_p0261a09║
B29n0160_p0261a10║金陵梵剎志卷二十九（終）