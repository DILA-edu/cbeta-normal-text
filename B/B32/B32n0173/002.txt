B32n0173_p0178c01║
B32n0173_p0178c02║元亨釋書卷第二
B32n0173_p0178c03║
B32n0173_p0178c04║濟北沙門　師鍊撰
B32n0173_p0178c05║傳智一之二
B32n0173_p0178c06║建仁寺榮西
B32n0173_p0178c07║慧解二之一
B32n0173_p0178c08║龍門寺義淵大安寺道慈元興寺智光
B32n0173_p0178c09║東大寺良辨善珠法師元興寺明詮
B32n0173_p0178c10║東大寺明一元興寺慈寶梵福山善謝
B32n0173_p0178c11║普光寺慈雲勝悟法師善議法師
B32n0173_p0178c12║安澄法師光意法師秋篠寺常樓
B32n0173_p0178c13║常騰法師品慧法師道證法師
B32n0173_p0178c14║奉實法師石淵寺勤操元興寺護命
B32n0173_p0178c15║海印寺道雄延曆寺安慧延曆寺義真
B32n0173_p0178c16║延曆寺圓澄
B32n0173_p0178c17║釋榮西號明菴。備之中州吉備津宮人。其先賀陽氏。薩
B32n0173_p0178c18║州刺史貞政曾孫也。母田氏。懷孕八月而誕。母無困惱
B32n0173_p0178c19║永治元年四月二十日明星出時也。隣人曰。傳聞不滿期
B32n0173_p0178c20║而有產者不利其父母焉。母聞之不乳三日。兒又不
B32n0173_p0178c21║呱。有沙門陽嚴往來賀家。以事告其父。父大嗔曰。兒
B32n0173_p0178c22║已死乎。對曰。猶活也。嚴誡婦家鞠育。甫此始澣浴。八
B32n0173_p0178c23║歲從父讀俱舍頌。聦敏邁群兒。十一師事郡之安養寺
B32n0173_p0178c24║靜心。心者嘗於三井寺與西父同業。以故就焉。十四
B32n0173_p0178c25║落髮登叡山戒壇。十七心亡。遺言曰。汝尚幼故不授密
B32n0173_p0178c26║法。我歿汝其役法兄千命乎。十八命授虛空藏求聞持
B32n0173_p0179a01║法。自此精進屢見靈感。十九赴上都。從叡山有辯學
B32n0173_p0179a02║台教。應保二年天下疫。西患恃怙罹災歸本邦省覲。又
B32n0173_p0179a03║就命稟灌頂。伯耆大山有基好啟密乘之肆。西璽足
B32n0173_p0179a04║依之。盡得其蘊。又還本山重受顯意法師密灌。仁安三
B32n0173_p0179a05║年夏四月乘商舶泛瀛海著宋國明州界。乃孝宗乾道
B32n0173_p0179a06║四年也。五月發四明赴丹丘。適與本國重源遇。相伴
B32n0173_p0179a07║登台嶺秋九月共源理歸檝。以所得天台新章䟽三十
B32n0173_p0179a08║餘部六十卷呈座主明雲。明雲見䟽加嘆。西又以宋地
B32n0173_p0179a09║台宗酬酢之言及彼地名德書文與雲。雲曰。汝於支那
B32n0173_p0179a10║揄揚台教亦我國之法華也。西又跂大志。欲重入支那
B32n0173_p0179a11║達於印度拜牟尼八塔為滅罪之要於是乎門下侍郎
B32n0173_p0179a12║平賴盛與西厚。聞西之西遊常遏行裝。以故未遑發。
B32n0173_p0179a13║文治之元平氏凋殛。侍郎尋亦卒。遂以三年夏重入宋
B32n0173_p0179a14║域徑趨行在謁知府按撫侍郎表奏過竺之事。于時朝
B32n0173_p0179a15║議報曰。北蕃強大西域皆隸。關塞不通何行之有。西素志
B32n0173_p0179a16║不果鬱鬱若亡。舶主促還。放洋三日逆風俄起反溫州
B32n0173_p0179a17║瑞安縣。西謂我未究奔馳風濤豈激我乎。乃下舶與十
B32n0173_p0179a18║數輩又向赤城。時虛菴敞禪師住萬年寺。黃龍八世之
B32n0173_p0179a19║嫡孫也。初戊子之行。明州廣慧寺知賓之者問曰。子之國
B32n0173_p0179a20║有禪乎。對曰。我邦台教始祖傳教大師傳三宗而歸方
B32n0173_p0179a21║今台密正熾禪滅者久矣。西承乏之者也。恨祖意之不
B32n0173_p0179a22║全矣。故航海來欲補禪門之缺。不知得麼。知客又英衲
B32n0173_p0179a23║也。頗多發益。而西縻于損友其秋早歸。夙志勉勵直至
B32n0173_p0179a24║虛菴菴問曰。傳聞日本密教甚盛。端倪宗趣一句如何。對
B32n0173_p0179a25║曰。初發心時。即成正覺。不動生死。而至涅槃。菴慰誘曰。
B32n0173_p0179a26║如子言興我宗一般。西自此盡心鑽仰。親炙者數歲。
B32n0173_p0179b01║淳熙之末菴移天童西亦行補助多矣。紹熙二年秋辭菴。
B32n0173_p0179b02║菴付僧伽梨書曰。日本國千光院大法師宿有靈骨洪
B32n0173_p0179b03║持此法。不遠萬里入我炎宋探賾宗旨。乾道戊子遊
B32n0173_p0179b04║天台。見山川勝妙生大歡喜。至石橋焚香煎茶禮住
B32n0173_p0179b05║世五百大羅漢。尋反本國。夢境恰恰。二十年雖音問不
B32n0173_p0179b06║繼。而山中耆宿歷歷記其事。今又再遊此方相從老僧。
B32n0173_p0179b07║宿契不淺志操可貴不得不示法旨。昔釋迦老子將圓
B32n0173_p0179b08║寂以正法眼藏涅槃妙心付屬摩訶迦葉。二十八傳而
B32n0173_p0179b09║至達磨。六傳而至曹溪。又六傳而至臨際。八傳而至黃
B32n0173_p0179b10║龍。又八傳而至予。今以付汝。汝當護持。佩此祖師歸
B32n0173_p0179b11║國布化。開示眾生繼正法命。又達磨始傳衣而來以
B32n0173_p0179b12║為法信。至六祖止不傳。汝為外國人故我授此衣為
B32n0173_p0179b13║法信。則乃祖。耳。先是在萬年日。敞語曰。菩薩戒禪門
B32n0173_p0179b14║一大事也。汝航海來問禪於我。因而付之。及應器。坐
B32n0173_p0179b15║具。寶缾拄杖。白拂。其圖迦文已下二十八祖。達磨以來
B32n0173_p0179b16║至虛菴嫡嫡相承不括橫枝五十三世系連明覈。西趨
B32n0173_p0179b17║出到奉國軍。（今改慶元府。）乘揚三綱船著平戶島葦浦。本朝
B32n0173_p0179b18║建久二年辛亥也。戶部侍郎清貫創小院延之。秋八月
B32n0173_p0179b19║八始行禪䂓纔十數輩。不幾海眾滿堂。遂入王都倡
B32n0173_p0179b20║禪道。初己酉歲有能忍者。聞宋國宗門盛。遣其徒附
B32n0173_p0179b21║舶扣問育王佛照光禪師。照憐異域之信種慰誘甚切。
B32n0173_p0179b22║寄以法衣及賛達磨像。忍詫光之慰寄謾唱禪宗。已乏
B32n0173_p0179b23║師承亦無戒檢。都下鄙之。迄西演心宗。搢紳士庶欲
B32n0173_p0179b24║混忍而擯。又筑前宮崎有良辯者。嫉西之禪行誘叡
B32n0173_p0179b25║山講徒訴朝竄逐。六年詔藤相國召西府裏以主當
B32n0173_p0179b26║令仲資徵問。尚書左丞宗賴預聞。西排斥偽黨舉唱真
B32n0173_p0179c01║乘。詞辯渙然冠纓聳聽。西曰。我禪門者非特今始有之。
B32n0173_p0179c02║昔叡山傳教大師嘗製內證佛法相承血脉一卷。其初乃
B32n0173_p0179c03║我達磨西來之禪法也。彼良辯昏愚無知引台徒誣我。
B32n0173_p0179c04║禪宗若非傳教亦非。傳教若非台教不立。台教不立台徒
B32n0173_p0179c05║豈拒我乎。甚矣其徒之闇其祖意也。于時台宗有識之
B32n0173_p0179c06║者以西言為善因是。叡眾輔西禪化。西又與忍抗辯
B32n0173_p0179c07║宗義往反數番。忍杜口而退。以故西之道行盛于都城。
B32n0173_p0179c08║西示眾曰。我此禪宗。單傳心印不立文字。教外別傳。直
B32n0173_p0179c09║指人心。見性成佛。其證散在諸經論中。今且出一二以
B32n0173_p0179c10║諭汝等。華嚴曰。初發心時便成正覺淨名曰。心淨佛土
B32n0173_p0179c11║淨。楞伽曰。如來清淨禪。大般若曰。第一義無有文字。法
B32n0173_p0179c12║華曰。唯佛與佛乃能究盡諸法實相。又曰。諸法寂滅相。
B32n0173_p0179c13║不可以言宣。涅槃曰。如來常住無有變易。毗盧遮那經
B32n0173_p0179c14║曰。我覺本不生。出過語言道。解節經曰。自證無相法。離
B32n0173_p0179c15║言說四事。文殊問經曰。此法不思議。離於心意識。占察
B32n0173_p0179c16║經曰。一實境界者。謂眾生心體。從本以來不生不滅自性
B32n0173_p0179c17║清淨。起信論曰。離言說相離心緣相。智度論曰。般若波
B32n0173_p0179c18║羅蜜。實法不顛倒。念想觀已除。言語法亦滅。是等文繁
B32n0173_p0179c19║今出少分耳。又曰。此事只在行住坐臥處。添一絲毫也
B32n0173_p0179c20║不得。減一絲毫也不得。便恁麼會去更不費些兒氣
B32n0173_p0179c21║力。纔作奇特玄玅商量已無交涉。所以動則生死之本。
B32n0173_p0179c22║靜則昏沉之鄉。動靜雙忘顢頇佛性。摠不恁麼畢竟如
B32n0173_p0179c23║何。若是旨外明宗終不言中取則。直下便見撩起便行。
B32n0173_p0179c24║箭已離絃無返迴勢。千聖也摸𢱢不著。或未到此田地
B32n0173_p0179c25║切忌麁心大膽一向掠虛到臘月三十日摠不著。又曰。古
B32n0173_p0179c26║人所謂大事未明如喪考妣。釋迦老人為一大事因緣
B32n0173_p0180a01║故出現於世。且道大事又作麼生明。直須當人大悟一回
B32n0173_p0180a02║親到方開自家口說自家話。若也未悟。縱說得五千四
B32n0173_p0180a03║十八卷盛水不漏也只是法身量邊事於是大事遠之遠
B32n0173_p0180a04║矣。試擧古人悟處。自家商量看如羅山和尚一日問石
B32n0173_p0180a05║霜和尚曰起滅。不停時如何。霜曰。直須寒灰枯木去。山
B32n0173_p0180a06║不契。卻往巖頭和尚處如前問。頭喝曰。是誰起滅。山
B32n0173_p0180a07║言下忽然大悟。且道悟箇什麼。他古人念此在茲。十二
B32n0173_p0180a08║時中綿密做工夫。直是以悟為則。發一問決擇此事。
B32n0173_p0180a09║尊宿應病與藥。唯以病去藥除全體輕清為驗。後學不
B32n0173_p0180a10║達本源強分優劣曰。石霜是死語巖頭是活語。如此見
B32n0173_p0180a11║解買草鞋行脚始得。不領鈎頭意錯認定盤星。所謂
B32n0173_p0180a12║師子咬人狂狗逐塊也。西少形短。同學嘲曰。子雖才辯
B32n0173_p0180a13║身體卑矮。稠人之中廣眾之時恐人不貴子也。西應聲
B32n0173_p0180a14║曰。虞舜王赤縣。晏嬰相齊國。皆未聞長也。同學羞澁。
B32n0173_p0180a15║西雖辯一時心實恥之。便以所受求聞持法期一百
B32n0173_p0180a16║日精祈。始入壇時於堂前柱刻身長。過期倚柱長前
B32n0173_p0180a17║四寸餘。戊子歲上台山見青龍於石橋。感羅漢於餅峯。
B32n0173_p0180a18║因而供茶異花現盞中。又返明州詣阿育王山見舍利
B32n0173_p0180a19║放光。西在萬年三門兩廊缺焉。西捨三百萬擧二役。先
B32n0173_p0180a20║二百餘祀中天那蘭陀寺三藏室利跋陀羅之所造也。寺
B32n0173_p0180a21║之主者及大眾皆曰。梵語室利此曰吉祥。西公上字義相
B32n0173_p0180a22║近。西天東域前後比德名義合符為不徒耳。又修觀音
B32n0173_p0180a23║院大慈寺智者塔院。及天童山千佛寶閣。建久三年於香
B32n0173_p0180a24║推神宮側搆建久報恩寺。始行菩薩大戒布薩。六年創
B32n0173_p0180a25║聖福寺于筑之博多。此春分天台山菩提樹栽東大寺。
B32n0173_p0180a26║初西在台嶺。取道邃法師所栽菩提樹枝付商船種筑
B32n0173_p0180b01║紫香椎神祠。建久元年也。西以謂。吾邦未有此樹。先
B32n0173_p0180b02║移一枝于本土以驗我傳法中興之効。若樹枯槁吾道
B32n0173_p0180b03║不作。蓋菩提樹者如來成道之靈木也。世尊滅後一百年
B32n0173_p0180b04║師子國王受佛記共佛舍利得南枝盛金甕移殖。南
B32n0173_p0180b05║宋之始求那跋陀羅始栽廣府。其後邃師分台峯。是以
B32n0173_p0180b06║西為法信寄來。逮東大寺復勑以此木移焉。元久始西
B32n0173_p0180b07║又取台枝栽建仁東北隅。兩處茂盛垂蔭數㽗。至今繁
B32n0173_p0180b08║焉。天下分栽。建仁二年金吾大將軍源賴家施地于王城
B32n0173_p0180b09║之東營大禪苑。三年六月尚書省劄置台密禪三宗。西
B32n0173_p0180b10║即而搆真言止觀二院于寺。元久二年春三月幾甸大風。
B32n0173_p0180b11║都人謠言。比來西師新唱禪要。其徒衣服異製。加梨博
B32n0173_p0180b12║幅。直裰大袖。行道之時多含飇風。今巽二作災恐基於
B32n0173_p0180b13║西乎。巷謳甚喧達天聽。詔有司驅西出都西聞勑下
B32n0173_p0180b14║語徒曰。今日吉日是吾法成之秋也。汝等早往堀川買
B32n0173_p0180b15║寺材。諸徒匿笑。既而官使至。西曰。風者天地之氣非人
B32n0173_p0180b16║之所作也。其神曰飛廉。豈西之能乎。不干於西者明
B32n0173_p0180b17║矣。若又有人能作風者其人尤靈不為凡矣。明主不漫
B32n0173_p0180b18║加放逐。審詳兩端西之不出都者必也。官使奏西言。
B32n0173_p0180b19║上曰。此比丘言詣微。重勑曰。無所羨乎。西因而陳營
B32n0173_p0180b20║搆。依之建仁上為官寺得有司監護。建永元年秋九
B32n0173_p0180b21║月勑主東大寺幹事。寺罹治承寇火修營未竟以西德
B32n0173_p0180b22║望朝廷有此授。不踰四載大殿層塔凡當有之所悉
B32n0173_p0180b23║備足。去承元二年洛東法勝寺九層大塔災。勑門下侍
B32n0173_p0180b24║郎藤公經監修造。豫周二州充其費。三年秋八月猶未
B32n0173_p0180b25║成一級。朝議以西之幹東大蠱付以塔事。西不得辭。其
B32n0173_p0180b26║落亦如東大之歲。初平侍郎奏賜紫衣。建保元年擢僧
B32n0173_p0180c01║正。初良辯謗西。一夕夢西自宋國歸齎白米普種諸
B32n0173_p0180c02║州。覺後改悔稱揚歸降。間有誹者。辯曰。勿言西公非汝
B32n0173_p0180c03║等毀譽境界。三年西在相州龜谷營壽福寺。一日辭源
B32n0173_p0180c04║僕射實朝。僕射曰。師已老寺未成何事行乎。對曰。我欲
B32n0173_p0180c05║入王城取滅耳。僕射曰至人出沒豈擇地乎。對曰。都人
B32n0173_p0180c06║初聞宗門疑信胥半。我當唱末後句顯煥王都耳。即
B32n0173_p0180c07║命駕歸京。夏示微疾。六月晦布薩次告眾曰。孟秋單
B32n0173_p0180c08║五吾之終也。都下喧傳至宸扆。到期上遣中使問候。西
B32n0173_p0180c09║對宮使曰。已近。而姿儀壯健。諸弟子傍聽潛怕。晡時
B32n0173_p0180c10║坐椅安祥而逝。中使未還宮於塗聞路人譁稱見瑞
B32n0173_p0180c11║虹于寺上。實七月五日也。年七十五。臘六十三。西知見
B32n0173_p0180c12║廣大三閱大藏以法道之寄為己任。故顯密之教多。所
B32n0173_p0180c13║補弼。至於宗門雖斑斑見于前皆乏貽厥。今之學者
B32n0173_p0180c14║推西為始祖。嘗曰。我沒五十年禪宗大興於世。文應弘
B32n0173_p0180c15║長以降爾于慧日隆于巨福。皆如西之言。二師又領建
B32n0173_p0180c16║仁。可謂奇中矣。生平著述興禪護國論三卷。一代經論
B32n0173_p0180c17║摠釋。日本佛法中興願文。不二門論。三部經開題等各一
B32n0173_p0180c18║卷密部甚多不盡記。
B32n0173_p0180c19║贊曰。仲尼沒而千有餘載。縫掖之者幾許乎。只周濂溪獨
B32n0173_p0180c20║擅興繼之美矣。建仁去叡峯者殆于四百年。其奮激之
B32n0173_p0180c21║志發于妙齡也。見夫因攀牛山之橫枝得受龍峰之
B32n0173_p0180c22║正派。豈所謂尋樵子徑到葛公家者乎。初志雖補傳教
B32n0173_p0180c23║之遺意。後世皆推禪門之大祖。因茲而言所以過周氏
B32n0173_p0180c24║為不鮮矣。加之求法之跡瀛海再留印文。興福之光和
B32n0173_p0180c25║宋共殘輪奐。嗚乎壯乎哉。
B32n0173_p0180c26║慧解二之一
B32n0173_p0181a01║釋義淵。世姓阿氏。和州高市郡人。其父無子祈觀自在
B32n0173_p0181a02║像。一夕聞兒呱出見之。柴籬上有一包香氣芬郁。開
B32n0173_p0181a03║而見之小兒也。父母喜而收養。不數日而長。天智帝聞
B32n0173_p0181a04║之同皇子鞠育崗本宮。後出家從智凰學唯識。又入
B32n0173_p0181a05║唐稟智周法師相宗之訣。周者慈恩基公之上首也。歸朝
B32n0173_p0181a06║盛倡相宗。受其業者。行基。道慈。玄昉。良辨。宣教。隆尊
B32n0173_p0181a07║等也。又勤營建。龍蓋寺。龍門寺。龍福寺。皆淵之構造
B32n0173_p0181a08║也。大寶三年為僧正。神龜五年十月寂。勅禮部監護
B32n0173_p0181a09║喪事。
B32n0173_p0181a10║贊曰。淵公其駕願力而來者乎。不啻其誕育之異也。口
B32n0173_p0181a11║化之迹博而遠矣。昉之胤雖不盈十世。而今之言相者
B32n0173_p0181a12║咸教之裔也。非駕願力豈其爾乎。
B32n0173_p0181a13║釋道慈。姓額田氏。和州添下郡人也。事吳智藏稟三論
B32n0173_p0181a14║學。大寶元年入唐請益。于時武后長安之始也。蹈勝地
B32n0173_p0181a15║尋明師。經律論多涉獵。益究三論之旨。養老元年歸。盛
B32n0173_p0181a16║唱空宗。天平九年冬十月啟最勝會於大極殿。其儀同
B32n0173_p0181a17║元日。勑慈為講師。初元年將新大官寺。下勑覔伽藍
B32n0173_p0181a18║營造之宏規。時無委者。慈奏曰。臣在唐時偷圖西明寺。
B32n0173_p0181a19║心中誓念。若歸本土柄道福願規模之。今陛下之叡志
B32n0173_p0181a20║臣之先抱也。即上之。上大悅。詔慈為造寺監護而居焉。
B32n0173_p0181a21║又勑賜封戶及扶翼童子。其封詔曰。法師遠涉蒼波覈
B32n0173_p0181a22║異聞於絕域。遐游赤縣研妙機於碩師。參跡象龍振英
B32n0173_p0181a23║秦漢戒珠如滿月慧水似巨瀛。宜施食封五十戶。十六
B32n0173_p0181a24║年十月滅。年七十餘。慈在唐逢密者得虛空藏求聞持
B32n0173_p0181a25║法。慈傳善議。議傳勤操。操傳空海云。
B32n0173_p0181a26║贊曰。最勝會者宮中法事之第一也。偉哉其儀同元日
B32n0173_p0181b01║焉。於以應見吾
B32n0173_p0181b02║聖武大帝歸崇之專壹矣。雖南梁孝武。北齋文宣不能
B32n0173_p0181b03║軼耳。慈公高踞主席。其人可識。況天平之間英俊森列
B32n0173_p0181b04║乎。
B32n0173_p0181b05║釋智光。內州人。共禮光止元興寺。得智藏三論之深
B32n0173_p0181b06║旨。藏之室中推二人為神足。有靈叡者受于二光。今
B32n0173_p0181b07║之三論家皆叡之胤也。禮暮年禁語音。智間焉。渾無所
B32n0173_p0181b08║答數歲。禮逝。智嘆曰。禮者少年之莫逆也。近歲持不語
B32n0173_p0181b09║思精修也。而不知受生何處。祈念三二月。一夕夢至
B32n0173_p0181b10║禮所嚴麗光潔。智問。此處何乎。對曰。極樂界。子以懇志
B32n0173_p0181b11║且來此也。然非子居。早出去。智曰。若是安養亦我夙
B32n0173_p0181b12║樂。偶至斯何須歸乎。禮曰。子無行業。不可居。智曰。
B32n0173_p0181b13║我生平見子行無過我。近只持不語耳。又言我乎。禮
B32n0173_p0181b14║曰。我洽見經論頗委淨業。往生資粮無加觀想。是以
B32n0173_p0181b15║絕言語謝人事。四威儀中專觀彌陀相好及淨土莊嚴。
B32n0173_p0181b16║積功累德今生樂邦。我若不絕言語不謝人事不
B32n0173_p0181b17║謝人事不至純想子今詰我乎智曰然則乞受訣。禮
B32n0173_p0181b18║曰。子盍問彌陀智即共禮詣佛所。莊嚴光色又過禮
B32n0173_p0181b19║所。智頭面作禮白佛言。何等是往生正修業。佛告智言。
B32n0173_p0181b20║觀如來相好及淨土莊嚴。智曰今見此界廣博嚴飾心眼
B32n0173_p0181b21║不及。況又如來相好豈凡慮之所堪乎。於是彌陀便擧
B32n0173_p0181b22║右手。智見掌中現小淨土嚴飾具足。智覺命工圖佛掌
B32n0173_p0181b23║淨土常自觀之。其後吉祥而逝。其圖見在元興寺。世爭
B32n0173_p0181b24║摸寫。
B32n0173_p0181b25║贊曰。二光者三論之翹楚也。智昔落節于行基今考終
B32n0173_p0181b26║始過而能改者也。善哉君子之道矣而已。其掌中淨土者
B32n0173_p0181c01║夢中之遺澤乎。
B32n0173_p0181c02║釋良辨。（【考】辨下文或作辯）姓百濟氏。近州志賀里人。（或曰相州）其母祈
B32n0173_p0181c03║觀音像而得。二歲時母桑焉。置兒於樹陰忽大鷲落捉
B32n0173_p0181c04║兒而去。母悲望趁鷲而往不歸家。初南京義淵詣春日
B32n0173_p0181c05║神祠。見鷲鳥于野將小兒也。鷲見人而避。淵收而歸。
B32n0173_p0181c06║甫五歲就學。聞一知十。稍長。淵誨以相宗。又從慈訓
B32n0173_p0181c07║法師受華嚴奧旨。訓共審祥親稟於賢首故辨為賢
B32n0173_p0181c08║首的孫也。詶祥不振。至辨大昌。聖武帝加敬崇。東大
B32n0173_p0181c09║寺大像辨之勸化也。天平五年建金鐘寺。寶字四年為
B32n0173_p0181c10║僧正。寶龜四年閏十一月十六日卒。始母尋兒跋涉山
B32n0173_p0181c11║川。經三十餘歲而不遭。不得已而赴故里。乘舟泝
B32n0173_p0181c12║淀河。舟中人相語曰。世有奇事。南都東大寺良辨法師
B32n0173_p0181c13║年纔三十余。學超倫輩。擢為帝師。昔義淵僧正見鷲
B32n0173_p0181c14║弄兒取而育。漸長大成此國器母聞之疑是我兒。乃
B32n0173_p0181c15║往南京潛尋。東大比丘語此事。比丘曰。辨公高貴。嫗
B32n0173_p0181c16║之言似瀆德。吾不欲聞。嫗若實母伺其出書事于簡
B32n0173_p0181c17║置路傍。母如教。辨如春日祠留輿視簡。乃問之。母
B32n0173_p0181c18║告實。辨曰。我師義淵舉我實如嫗言。我亦思見母未
B32n0173_p0181c19║由也。今偶相逢。我甚嘉之。然生平有驗乎。母泣曰。
B32n0173_p0181c20║我昔無子祈觀音像產公。以故刻一寸一分大悲小
B32n0173_p0181c21║像挂兒頸。鷲捉兒時像猶在焉。不知公稚時有諸。辨嗚
B32n0173_p0181c22║咽而言。我七歲淵公授觀音小像曰。我得汝時此像懸
B32n0173_p0181c23║汝頸。恐汝父母付之乎。汝不知父母。惟像惟見焉。我
B32n0173_p0181c24║自爾奉持未嘗離體。然則嫗者實我母也。自褚中出
B32n0173_p0181c25║像呈母母見像宛如也。母又知辨之真子也。辨便奉母
B32n0173_p0181c26║歸舍院側竭哺養焉。
B32n0173_p0182a01║贊曰。相者謂余曰。辨師之事世皆以為異也。我宗不爾。
B32n0173_p0182a02║何以故。世之所以異之者偏計執也。殊不知依佗起
B32n0173_p0182a03║也。又辨之所以立者豈非圓成乎。余曰。子之論未盡
B32n0173_p0182a04║耳。我見辨之遭捉已是入法界品也。相者曰。何也。余
B32n0173_p0182a05║曰。法界之中以童兒婦人為知識也。因此而言。靈鳥
B32n0173_p0182a06║者其善介良媒哉。儒者尚曰。禽獸夷狄皆人也。況事事無
B32n0173_p0182a07║礙乎。何足怪焉。相者絕倒。適以一時之餘論綴于此
B32n0173_p0182a08║矣。
B32n0173_p0182a09║釋善珠姓。安部氏。京兆人。或曰。太皇后藤宮子之蘖子
B32n0173_p0182a10║也。少魯鈍。而以此為恥學唯識宗習因明論昏窒不
B32n0173_p0182a11║通勵志無撓。時毒暑頭腫如熟瓜鬢髮盡落。珠之勤業
B32n0173_p0182a12║率類之。以故博該三藏。延曆十六年正月侍皇太子病
B32n0173_p0182a13║事在資治表。其年四月化。歲七十五。
B32n0173_p0182a14║釋明詮。十許歲離家入元興寺學相宗。性不敏志抱屈。
B32n0173_p0182a15║乃欲出他之。適雨降。憩殿陛。見簷溜落階。其石皆窪。
B32n0173_p0182a16║忽猛省曰。至柔穿至堅漸積之為也。我雖昏愚豈可息
B32n0173_p0182a17║乎。便還房勵所業。晝夜不懈寢食齊舍。自此得高譽
B32n0173_p0182a18║於南方。貞觀六年任僧都。十年五月十六日卒。年六十。
B32n0173_p0182a19║贊曰。學貴勤勵不在鈍利。苟無激志道不至也。珠公
B32n0173_p0182a20║頭如熟瓜心邁堅石。繫髻刺股皆不及矣。是其所以
B32n0173_p0182a21║該三藏粹唯識也。我今合詮以為後世負笈者之標
B32n0173_p0182a22║式矣。
B32n0173_p0182a23║釋明一。姓和仁氏。居東大寺宣揚真教。學者多依。晚
B32n0173_p0182a24║置後房。時人曰。薝蔔雖凋尚含四照之色芝蘭半落亦
B32n0173_p0182a25║送十步之芳。歲七十一化。延曆十七年也。
B32n0173_p0182a26║釋慈寶。姓朝戶氏。和州平郡人。從元興寺勝悟學法相
B32n0173_p0182b01║宗。悟稱其敏慧。晚設婉閨學者雖優才頗患之。弘仁
B32n0173_p0182b02║十年十一月卒。壽六十二。
B32n0173_p0182b03║贊曰。釋氏之所以異世俗者不立閨閤也。苟有繫戀
B32n0173_p0182b04║豈為梵法乎。多智禪定而不斷婬皆成魔屬。是楞嚴會
B32n0173_p0182b05║上嚴誡之佛勑也。一也雖防慈恩之初不慎羅什之末。
B32n0173_p0182b06║吾徒之大慝也。此書何系列邪。十步之芳四照之色棄其
B32n0173_p0182b07║緩收其急。世人又取於泥日乎。人皆小疵匿大德。一獨
B32n0173_p0182b08║大疵猶不匿。豈德大而不容匿乎。所以是予合寶而不
B32n0173_p0182b09║削也。
B32n0173_p0182b10║釋善謝。姓不破氏。美州不破郡人。從理教法師稟法相。
B32n0173_p0182b11║漸通六宗。桓武帝擢置僧職。晚入梵福山修安養業。延
B32n0173_p0182b12║曆二十三年五月終于梵福。歲八十一。
B32n0173_p0182b13║釋慈雲。姓長尾氏。平安城人。景雲四年得度。學業優贍。
B32n0173_p0182b14║講無性攝論等。為普光寺講師。生徒多趨宿德推之。寂
B32n0173_p0182b15║年四十九。大同二年也。
B32n0173_p0182b16║釋勝悟。姓凡直氏。阿州板野郡人也。受業於尊應。應者
B32n0173_p0182b17║神睿之高弟也。道業清高洞明經威。姿儀可見言語有
B32n0173_p0182b18║味。護命。慈寶。泰演等。皆出其門。世稱得人焉。弘仁二
B32n0173_p0182b19║年六月卒。年八十。
B32n0173_p0182b20║釋善議。姓慧賀氏。內州錦織郡人。奉道慈受三論之學。
B32n0173_p0182b21║又蹈滄浪入唐請益。當時學徒推博於議。歲八十四滅。
B32n0173_p0182b22║弘仁三年也。
B32n0173_p0182b23║釋安澄。姓身人氏。波州舡井郡人。善議之上足也。大啟
B32n0173_p0182b24║空宗兼學密教。與勤操結誓。以弘法為己任。為人敏
B32n0173_p0182b25║給議論絕倫。唯西大寺泰演時為匹敵弘仁五年三月卒。
B32n0173_p0182b26║年五十二。
B32n0173_p0182c01║釋光意。姓河內氏。內州石川郡人。容姿閑雅音韻清亮。每
B32n0173_p0182c02║臨講席道俗傾聽。大同年中為最勝會座主。有擧問辨
B32n0173_p0182c03║如流。暮年齋食不緩。弘仁五年三月終于本鄉。壽七十
B32n0173_p0182c04║八。
B32n0173_p0182c05║釋常樓。姓秦氏。洛京人。幼隨善珠出家。天資聰明日誦
B32n0173_p0182c06║萬言。兼有外學。年二十受具戒。闡揚真教廣化四眾。
B32n0173_p0182c07║延曆末勑住秋篠寺。弘仁五年十月逝。年七十四
B32n0173_p0182c08║釋常騰。姓高橋氏。京兆人也。道業純淑博究經論。決擇
B32n0173_p0182c09║義理決獨步一時。嘗著諸經注釋合六十三卷。學者傳
B32n0173_p0182c10║誦。弘仁六年九月卒。年七十六。
B32n0173_p0182c11║釋品慧。姓大原氏。平安城人也。十四離家。二十試所習
B32n0173_p0182c12║射甲科。乃受具足戒。每逢論義推為雄豪。年六十八
B32n0173_p0182c13║為維摩講師。壽七十五亡弘仁九年也。
B32n0173_p0182c14║釋道證。姓百濟氏。阿州人。學業精粹。弘仁之初當選任
B32n0173_p0182c15║大宰府講師。任中供俸專給佛事不儲畜。人貴之七年
B32n0173_p0182c16║十一月寂。年六十一。
B32n0173_p0182c17║釋奉實。姓荒田氏。尾州人也。天性踈通心地清朗。紹隆
B32n0173_p0182c18║像化闡揚玄風。年及八十始學密宗。耽味而忘寢食。
B32n0173_p0182c19║恨得之晚矣。年八十四亡。弘仁十一年也。
B32n0173_p0182c20║贊曰。延曆弘仁者
B32n0173_p0182c21║王化之流暢乎。諸師生清世研真乘。各以所業東說西
B32n0173_p0182c22║唱。令後人想見當時之風流儀狀焉。嗚呼延弘之間者
B32n0173_p0182c23║夫二諦之全盛乎。
B32n0173_p0182c24║釋勤操。姓秦氏。和州高市郡人。父母無子詣駕龍寺玉
B32n0173_p0182c25║像祈之。母夢明星入懷則有娠。天平寶字二年生。十二
B32n0173_p0182c26║歲禮大安寺信靈為師。後就善議法師稟三論之學。神
B32n0173_p0183a01║護景雲四年勑於宮中及山階寺度一千僧。操時霑覃
B32n0173_p0183a02║渥。義學之名播一時。弘仁中於大極殿講最勝王經。講
B32n0173_p0183a03║已勑更於紫震殿集諸宗碩德各竪義。以操為座主。
B32n0173_p0183a04║操尊三論為君父。斥法相為臣子。詞義贍博。於是相
B32n0173_p0183a05║宗夙將陣亂旗靡。上賞辯論加僧都兼管東大寺幹事。
B32n0173_p0183a06║天長帝又擢之主西寺幹事。初操居大安寺。隣房有榮
B32n0173_p0183a07║好者。養老母於寺側。一童為役。昔者七大寺不騰庫煙。
B32n0173_p0183a08║廨院備飯。到午時駕車入寺巡僧坊行之。每人四升。
B32n0173_p0183a09║好受之分為四焉。一分奉母。一分與童。一分施行丐。
B32n0173_p0183a10║一分自喫。先令童送母食。待童返問曰。我母食不。對
B32n0173_p0183a11║曰。然。然後下箸。不爾不啖。率以為常。操與好善。常見
B32n0173_p0183a12║之貴好之篤孝。一日童受飯忍泣。聲漏于壁。操怪呼
B32n0173_p0183a13║童問曰。爰為哭。對曰。我有二嘆一者我師今朝俄亡。生
B32n0173_p0183a14║平甚窶。何以供喪。二者師母不賙。分於師飯。師已殂矣。
B32n0173_p0183a15║母何所活。思此二事我淚不禁。操聞憐焉。告曰。你莫
B32n0173_p0183a16║愁也。我與你營好之葬。又好母老羸。恐聞好死迷悶氣
B32n0173_p0183a17║絕。你早送飯不差時候。慎而莫語也。童喜送飯如常。
B32n0173_p0183a18║母不知也。操其夜與童潛葬好于野。不令眾知。蓋訝
B32n0173_p0183a19║好之母有聞也。使童謂人曰。我師佗之。次日操分飯
B32n0173_p0183a20║猶好之為也。而送好母。童又得一分。其後母問曰。好久
B32n0173_p0183a21║不來何乎。童曰。我師每欲赴堂高賓俄來故止耳。母常
B32n0173_p0183a22║問童互語慰答。翌歲操有大賓。急辨供。童過午不送
B32n0173_p0183a23║飯。童又被酒而睡。客退操覺童而問。童曰。我托醉而未
B32n0173_p0183a24║送。操促之。便以飯與母。日已傾。母曰。衰矣哉老婦乎
B32n0173_p0183a25║以為日已旰。而好或怠也今猶午時也。童聞言好事。午
B32n0173_p0183a26║醉半醒不覺而淚下。母恠問。童卒爾曰。媼豈不聞乎去
B32n0173_p0183b01║歲某月某日我師已寂。思媼之悲痛未容易言而已。母
B32n0173_p0183b02║聞之慟絕不起。童悔未由也。童泣語操曰。我若真子雖
B32n0173_p0183b03║賓鬧不忘母矣。若又禁酒豈有蹉口乎。媼之逝也我之
B32n0173_p0183b04║過矣。操大嘆。乃共同志七人葬好母於石淵寺後。操及
B32n0173_p0183b05║七人反寺。操語而曰。我替榮好養其母。養未艾命已
B32n0173_p0183b06║斷。未足酬好焉。我欲薦冥福而補養。我等八人分法
B32n0173_p0183b07║華八卷。逢媼忌各講一卷為追薦。公等許不。七人皆
B32n0173_p0183b08║諾。便設四日二座講席修之。名曰法華八講會。于時延
B32n0173_p0183b09║曆十五年也。每歲不缺。諸寺名曰石淵八講。相効修焉。
B32n0173_p0183b10║十講三十講相次而出。皆基於操也。天長四年五月七日
B32n0173_p0183b11║終西寺北院。年七十。夏四十七。
B32n0173_p0183b12║釋護命。姓秦氏。美州各務郡人。五歲入吉野山宴坐數
B32n0173_p0183b13║年歸省父母父母留居郡之山田寺。十五依元興寺萬
B32n0173_p0183b14║耀。十七得度。從同寺勝虞學唯識。白月入山修虛空藏
B32n0173_p0183b15║法。黑月歸寺誦習。嘗於普光寺講唯識論䟽。忽頂上得
B32n0173_p0183b16║舍利。又喫飯口中感舍利。弘仁七年任僧都。上表辭讓。
B32n0173_p0183b17║上不許。屏居山田寺。天長四年為僧正。承和元年九月
B32n0173_p0183b18║十一日終元興寺小塔院。年八十五。時善守法師來問
B32n0173_p0183b19║疾。親逢音樂響天薰香盈室云。
B32n0173_p0183b20║釋道雄。姓佐伯氏。敏悟過人。從慈勝法師受唯識之旨。
B32n0173_p0183b21║尤通因明論。又依長歲和尚學華嚴宗。又就弘法大師
B32n0173_p0183b22║習密法。雄欲創伽藍未得勝地。一夕夢山州乙訓郡木
B32n0173_p0183b23║上山境致佳麗。翌日到其所果如夢中。奏起營搆。官給
B32n0173_p0183b24║工粮。合一十院名曰海印寺。置華嚴教焉。年度二人。
B32n0173_p0183b25║于今不絕。嘉祥三年任僧都。仁壽元年六月卒。
B32n0173_p0183b26║釋安慧。姓㹮氏。內州大縣郡人。母夢吞明星有孕。延曆
B32n0173_p0183c01║十三年生。及四五歲聰敏超軼。七齡事州之小野寺廣
B32n0173_p0183c02║智俗之號菩薩者也。智異其才器携付台嶺傳教。時年
B32n0173_p0183c03║十三。教寂。從慈覺受毗盧遮那。孔雀等經。天長四年試
B32n0173_p0183c04║大日經業得度。紀年之間修三部念誦。四種三昧。承和
B32n0173_p0183c05║十一年為羽州講師。時管內皆學唯識不知台教。自慧
B32n0173_p0183c06║開講州人棄相歸性。上創定心院置十禪師。撰得九
B32n0173_p0183c07║人闕一人。得慧滿數焉。貞觀八年六月尚書省牒以真
B32n0173_p0183c08║言止觀兼明者補座主為永式于時慧中選。十年四月
B32n0173_p0183c09║三日卒。年七十四。經宿左手與願右手寶印共不散云。
B32n0173_p0183c10║贊曰。業精于勤。是負笈之事也。四師異宗。其精勤者同
B32n0173_p0183c11║矣。加之操之靈也。命之辯也。雄之興也。慧之博也。豈夫
B32n0173_p0183c12║邊幅乎。
B32n0173_p0183c13║釋義真。相州人。從傳教大師入唐。為譯語沙彌。貞元二
B32n0173_p0183c14║十年十二月七日於台州國清寺受戒為大僧。又同教
B32n0173_p0183c15║入曉闍梨灌頂壇弘仁十四年四月十四日於根本中堂
B32n0173_p0183c16║始行大乘菩薩戒羯磨。真為和上。時受者一十四人。上
B32n0173_p0183c17║詔諸宗述奧旨。護命作研心章褒相宗。空海著十住
B32n0173_p0183c18║心論贊密教。真造天台義集。世皆傳之。天長元年詔任
B32n0173_p0183c19║延曆寺座主。座主之職始於真。九年為維摩講師。台徒
B32n0173_p0183c20║之預也真為初。十年七月四日寂。壽五十三。
B32n0173_p0183c21║贊曰。為人之後者不失家法是為嗣嫡矣。真公居叡
B32n0173_p0183c22║山第二世而孳孳勤勗。故承
B32n0173_p0183c23║明王之崇恩始領座主之高職。可謂不忝家業乎。及
B32n0173_p0183c24║柄圓戒之法事。豈國清親受之異熟與。思其從事於羯
B32n0173_p0183c25║磨不多違錯而已。
B32n0173_p0183c26║釋圓澄。姓壬生氏。武州崎玉郡人。母夢偃臥屋上身映
B32n0173_p0184a01║日光忽腹生白蓮華覺後有孕。寶龜二年生。甫七歲新
B32n0173_p0184a02║羅法玄摩頂曰。汝必為人師。十八事道忠菩薩。忠者鑒
B32n0173_p0184a03║真之神足也。使令左右晨昏無倦。間即誦習。忠愍其懇
B32n0173_p0184a04║誠授菩薩戒名為法鏡行者。延曆十七年上叡山從傳
B32n0173_p0184a05║教落髮。教改今名。時歲二十七。二十三年教奉詔入唐。
B32n0173_p0184a06║澄其年四月就唐僧泰信受具足戒。明年教歸。勑於紫
B32n0173_p0184a07║宸殿修五佛頂法。撰諸名德受灌頂。澄預數焉。是宮
B32n0173_p0184a08║中密灌之始也。大同元年十一月二十三日教於止觀院
B32n0173_p0184a09║藥師像前率數百人授圓頓菩薩大戒。澄又預焉。是傳
B32n0173_p0184a10║大戒之始也。弘仁八年三月教授圓教三身蓮華因果常
B32n0173_p0184a11║寂光土等義曰。我大唐傳來台宗奧旨既入汝心。宜挑
B32n0173_p0184a12║流傳之燈永永不絕。十三年六月四日臨終先授止觀
B32n0173_p0184a13║三德之義。止觀必要是也。澄悲喜交合。初大同二年二
B32n0173_p0184a14║月一日教始修法華長講。擇七碩德各配一卷為講師。
B32n0173_p0184a15║第一卷教自講。第二卷以澄領之。三年三月八日修金
B32n0173_p0184a16║光明長講。又以澄當講師。是本朝二經長講之始也。澄
B32n0173_p0184a17║勸淳和大后製衲伽梨施國清寺眾。蓋厚本也。天長十
B32n0173_p0184a18║年為天台座主。承和四年十月二十六日告弟子慧亮
B32n0173_p0184a19║曰。先師往年語曰。我歸朝之時白國清寺座主大眾曰。
B32n0173_p0184a20║歸本國後。常遣請益留學二僧請決圓教深旨。我滅後
B32n0173_p0184a21║汝宜撰人跨海。我承遺命顧門屬未得其人。唯楞嚴
B32n0173_p0184a22║院禪師可充此任。故我勸此人入唐請益。我命在今夜
B32n0173_p0184a23║不待此人為深恨耳。今以請益大德所置三十餘條疑
B32n0173_p0184a24║問并傳法記草雜書等託汝。須彼禪師歸朝必受諮決。
B32n0173_p0184a25║是我懇志也。便於寂光道場其夜三更奄然卒。壽六十
B32n0173_p0184a26║六。臘三十四。楞嚴院師者慈覺也。
B32n0173_p0184b01║贊曰。傳教攻苦食淡之時諸子之執役者不少矣。獨澄
B32n0173_p0184b02║預於三始可謂榮焉乎。託六赤之孤寄百里之命。澄
B32n0173_p0184b03║其人與澄其人與。
B32n0173_p0184b04║
B32n0173_p0184b05║
B32n0173_p0184b06║
B32n0173_p0184b07║
B32n0173_p0184b08║
B32n0173_p0184b09║
B32n0173_p0184b10║
B32n0173_p0184b11║
B32n0173_p0184b12║
B32n0173_p0184b13║
B32n0173_p0184b14║
B32n0173_p0184b15║
B32n0173_p0184b16║
B32n0173_p0184b17║
B32n0173_p0184b18║
B32n0173_p0184b19║
B32n0173_p0184b20║
B32n0173_p0184b21║
B32n0173_p0184b22║
B32n0173_p0184b23║
B32n0173_p0184b24║
B32n0173_p0184b25║
B32n0173_p0184b26║元亨釋書卷第二　終