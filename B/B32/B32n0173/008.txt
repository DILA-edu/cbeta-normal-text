B32n0173_p0210b01║
B32n0173_p0210b02║元亨釋書卷第八
B32n0173_p0210b03║
B32n0173_p0210b04║濟北沙門　師鍊撰
B32n0173_p0210b05║淨禪三之三
B32n0173_p0210b06║宋國祖元宋正念宋子曇
B32n0173_p0210b07║宋一寧三聖寺湛照禪興寺道海
B32n0173_p0210b08║圓覺寺昭元東福寺慧曉東福寺順空
B32n0173_p0210b09║南禪寺祖圓
B32n0173_p0210b10║釋祖元。宋國慶元府人。姓許氏。高曾皆衣冠。母陳氏夢
B32n0173_p0210b11║一沙門抱嬰兒與之。乃娠。母思煩苛欲壞胎。一夕又
B32n0173_p0210b12║夢白衣婦人告曰。汝所孕者佳丈夫也。好自保育。其詞懇
B32n0173_p0210b13║至。母雖夢中而左右侍女又聞此言。寶慶二年（本朝嘉祿二歲）三月
B32n0173_p0210b14║十八日生。時白光照室。至于試周之日（宋俗迎兒產暮日行試業。猶如本朝三歲試問。）
B32n0173_p0210b15║父母列儒釋墳籍及百玩好作具見兒自為。兒微笑而取
B32n0173_p0210b16║佛書。甫六七歲就家塾。記聞應酬穎脫群兒。性沈重偉
B32n0173_p0210b17║雄。雖兄弟婢妾不敢狎弄。食遭葷羶必避之。或見屠
B32n0173_p0210b18║宰切于己。十三喪父。乃勵志投杭之南屏山。禮堂頭
B32n0173_p0210b19║北磵簡薙髮。當年受具。十四趨雙徑拜佛鑑。鑑一見
B32n0173_p0210b20║許參堂。迨于十七誓不出雲堂提撕狗子話。一夜四
B32n0173_p0210b21║更聞首座寮板忽爾啟蒙。便作偈曰。一槌打破精靈
B32n0173_p0210b22║窟。突出那吒鐵面皮。兩耳如聾口如啞。等閑觸著火星
B32n0173_p0210b23║飛。呈于鑑。鑑更舉香嚴擊竹頌徵之。元澁應對。鑑遷
B32n0173_p0210b24║化。下凌霄謁月石溪於靈隱。聞偃溪於玉几。後寓飛
B32n0173_p0210b25║來。時愚虛堂棲鷲峰菴。元常往來。一日堂示禪海波瀾。
B32n0173_p0210b26║元溟涬然。適石帆。石林。橫川三名衲之天台。堂以偈送
B32n0173_p0210c01║之。有相送當門有脩竹為君葉葉起清風之句。元入
B32n0173_p0210c02║來。堂舉示元。元曰。和尚此頌只是閑語。中間無些子
B32n0173_p0210c03║巴鼻。堂拈起頌子曰。這箇聻。元欲進語。堂劈面一揮。
B32n0173_p0210c04║元自是得句語三昧。觀物初主大慈。元與觀有世系。又
B32n0173_p0210c05║兄事南山。思講舊義往而依之。發意持淨者二載。江
B32n0173_p0210c06║湖高其趣操。一時躡井樓打水牽動轆轤。忽然得無礙
B32n0173_p0210c07║機用。於是乎向佛鑑所示狗子無佛性話。及香嚴擊竹
B32n0173_p0210c08║頌。又無餘蘊矣。始識得佛鑑妙手之深密。時年三十
B32n0173_p0210c09║六。翌年里人萍鄉宰羅季莊以東湖白雲菴延元。元編
B32n0173_p0210c10║蒲而居。經七歲母亡。歸靈隱寧退耕席下居第二座。大
B32n0173_p0210c11║傅賈似道聞元道譽劄于台之真如。開堂演法爇香酬
B32n0173_p0210c12║佛鑑之法乳。居七歲北虜兵戈系擾寺剎。乃潛過溫之鴈
B32n0173_p0210c13║蕩丙子之歲兵壓溫境舉眾逃竄。元獨兀坐堂裏。虜酋
B32n0173_p0210c14║將加刃頸。元不動述一偈曰。乾坤無地卓孤笻喜得
B32n0173_p0210c15║人空法亦空。珍重大元三尺劒。電光影裏斬春風。群虜感
B32n0173_p0210c16║悔作禮而去。明年復四明。天童一環溪請歸第一座。己
B32n0173_p0210c17║卯之年吾建長虛席。副元帥平時宗具䟽幣航海聘名
B32n0173_p0210c18║宿。明牧以元充遐招。環溪授佛鑑法衣。元拈起曰。師兄
B32n0173_p0210c19║世尊傳金襴外別傳何物。咄過在汝殃及我。乃披衣。
B32n0173_p0210c20║五月離太白。六月著太宰府。乃弘安二年也。八月到相
B32n0173_p0210c21║陽。平帥執弟子禮邀入福山。待遇日渥。五年冬圓覺寺
B32n0173_p0210c22║成。命元為開山第一祖。開堂之日群鹿臨筵。元為吉徵
B32n0173_p0210c23║即名山以瑞鹿。示眾曰。參禪須是打併胷中淨潔去卻
B32n0173_p0210c24║情識中所重。單單只將自己參取。自己如何參取。自己既
B32n0173_p0210c25║是自己。因甚參自己。蓋緣儞被知見解會日夜差排日
B32n0173_p0210c26║夜纏縛。不能得解脫。不能得出頭。此是第一種牢獄。
B32n0173_p0211a01║儞若去得許多知見解會。空蕩蕩處參。虛豁豁處行。不
B32n0173_p0211a02║是大徹大悟也。是一箇無依倚衲子。只者無依倚處。是諸
B32n0173_p0211a03║佛放身捨命處。又曰。奉勸兄弟。若已得些子柄𣠽入
B32n0173_p0211a04║手者。於祖師公案言教中透教淨潔。主賓回互處。先用
B32n0173_p0211a05║後照處。權實相待處。敲唱俱行處。須是玲瓏八面始得。
B32n0173_p0211a06║既得玲瓏八面了。須是一時打疊教淨盡始得。若不
B32n0173_p0211a07║如此墮在毒海。正旦上堂曰。新頒鳳曆下堯庭。山嶽
B32n0173_p0211a08║齊呼萬歲聲。主丈不知見甚麼。也來趁隊賀新正。卻道
B32n0173_p0211a09║我雖栗栗枳枳棱棱層層。要與你東拄西拄橫撑竪撑。
B32n0173_p0211a10║撑撑拄拄跳出窮坑。五湖煙浪裏。別有好商量。元偈句
B32n0173_p0211a11║俊偉有作者之風。其鎻口訣句法步驟似寶鏡三昧。近世
B32n0173_p0211a12║諸老此作鮮矣。其詞曰。諸佛妙門。列祖的旨。繼繼繩繩。
B32n0173_p0211a13║貴在密契。尺圍鑰合。綱紐沈細。綿密無縫。隱括幽祕
B32n0173_p0211a14║遠兮非遙。近兮非邇。錯無所遺。舉無不備。橫亘十
B32n0173_p0211a15║方。竪窮三際。理外無事。事外無理。具一切相。合一切
B32n0173_p0211a16║義。啟無所開。闔無所閉。出無所從。入無所詣。二兮
B32n0173_p0211a17║非一。一兮非二。用則雙用。置則雙置。隨處即宗。如身
B32n0173_p0211a18║影爾。世尊拈花。達磨分髓。曹溪南嶽。百丈臨際。楊岐
B32n0173_p0211a19║白雲。圓悟妙喜。洎至應菴。五十一世。或開或遮。或權或
B32n0173_p0211a20║體。或順或逆。或淨或穢。或明或暗。或行異類。激揚鏗鏘。
B32n0173_p0211a21║波流嶽逝。如師子筋。如象王鼻。如天鼓聲。如鴆鳥尾
B32n0173_p0211a22║百千機緣。河沙妙偈。出沒卷舒。三昧游戱。深慈痛悲。布
B32n0173_p0211a23║無緣施絕見絕聞。絕情絕謂。曰放曰收。控惡馬轡曰
B32n0173_p0211a24║錯曰綜。奪魔王幟。箭擲空鳴。風行塵起。龍蛇天淵。迷
B32n0173_p0211a25║悟金屎。不入此宗。徒勞擬議。禮應菴塔偈曰。悞入桃
B32n0173_p0211a26║源深處路。灼然流水隔天涯。一聲雞唱千年後。老卻劉
B32n0173_p0211b01║郎幾度花。冷泉聽猿曰。萬里吳江萬里天。盡將客恨送
B32n0173_p0211b02║歸舡。一聲分作三聲了。誰在巴山暮雨前。禮密菴塔
B32n0173_p0211b03║曰。謾說砂盆重似山。不施三拜也應難。黃金不鑄
B32n0173_p0211b04║黃金像。松竹相爭夜夜寒。與老母守歲曰。風攪長林雪
B32n0173_p0211b05║滿牀。寒藤無葉倚空桑。誰知戶破家殘處。添得黃粱客
B32n0173_p0211b06║夢長。題虎圖曰。獨坐枯木嵓。一嘯風悄悄。眾生界未
B32n0173_p0211b07║空。我心終不飽。元謂徒曰。我初不欲來此土。而有些
B32n0173_p0211b08║子因緣故至焉。我在宋。禪定中嘗見神人。峩冠偉服手
B32n0173_p0211b09║執圭貌挺特。告曰。願和尚降我國。如是者數矣。我不
B32n0173_p0211b10║省何事。然每神人至先一金龍來入袖中。亦有群鴿
B32n0173_p0211b11║子。或青白之者。或飛啄之態。或上予膝上。亦不測由。
B32n0173_p0211b12║及入此國一時有人語曰。當境有明神曰八幡大菩
B32n0173_p0211b13║薩。威靈甚新。師已棲斯界盍詣祠燒香一遭。予因此
B32n0173_p0211b14║至八幡宮。視殿梁上有數箇木鴿子。問之。對者曰。此
B32n0173_p0211b15║神之使鳥耳。故偶焉。予即知定中之峩冠此神也。老僧
B32n0173_p0211b16║到此不偶然耳。汝等造老僧陋質膝上安鴿子及金龍
B32n0173_p0211b17║以應往年之讖。又曰。吾又夢先師說法徑山法堂上。我
B32n0173_p0211b18║俱眾預聽。忽座前西北隅蠟燭爆火落拜席。東南角其
B32n0173_p0211b19║光甚熾照耀四方。老僧夢中成一頌曰。百丈當年捲起
B32n0173_p0211b20║時。今朝歘地自騰輝。火星迸出新羅外。不在東風著
B32n0173_p0211b21║意吹。覺後無所測。及來此國太守一日寄與達磨像。
B32n0173_p0211b22║老僧讀其贊先師手澤也末句曰。不在東風著意吹初
B32n0173_p0211b23║省先夢耳。四年春正月平帥來謁。元采筆書呈帥曰。莫
B32n0173_p0211b24║煩惱。帥曰。莫煩惱何事。元曰。春夏之間博多擾騷。而一
B32n0173_p0211b25║風纔起萬艦掃蕩。願公不為慮也。果▆虜百萬寇鎮西。
B32n0173_p0211b26║風浪俄來一時破沒。初元在鴈山。定中觀音大士現形
B32n0173_p0211c01║曰。我將舡來取汝。乃示日月二字。元起詣像前卜籤。
B32n0173_p0211c02║亦得日月二字。此日爇香作鎻口訣執筆而成。文不
B32n0173_p0211c03║加點。就床宴息。有一人語曰。百萬虜寇天兵助順豈
B32n0173_p0211c04║不勝耶。元夢中問曰。何為有此語。對曰。佗日自見。元
B32n0173_p0211c05║覺後把筆於鎻口訣中。加八字。曰。箭擲空鳴風行塵起。
B32n0173_p0211c06║先三年平帥擕縑紙乞法語。元書鎻口訣預讖。帥不委
B32n0173_p0211c07║也。寇平後帥問曰。海寇風蕩和尚自何先知乎。元笑曰。
B32n0173_p0211c08║更過兩年說與太守。然又鎻口訣中已寫呈了。後三年
B32n0173_p0211c09║平帥卒。九年八月元語首座照無象曰。吾有一事辦在
B32n0173_p0211c10║季秋。照曰。何事。元笑而不答。月末示疾。九月三日親
B32n0173_p0211c11║書遺書別太守及諸方亡慮數通。晚以偈示眾曰。諸
B32n0173_p0211c12║佛凡夫同是幻。若求實相眼中埃。老僧舍利包天地。莫
B32n0173_p0211c13║向空山撥冷灰。亥時更衣端坐。索筆書曰。來亦不前。
B32n0173_p0211c14║去亦不後。百億毛頭師子現。百億毛頭師子吼。置筆而
B32n0173_p0211c15║逝。年六十一。臘四十九。元貌俊麗。顧眄可法。平居不卸
B32n0173_p0211c16║衣。而又一被上綴伽梨供夜分。其精進類此。諡佛光
B32n0173_p0211c17║禪師。
B32n0173_p0211c18║贊曰。昔百里奚在虞虞亡入秦秦興。用與不用之異也。
B32n0173_p0211c19║佛光生衰宋狼狽之時其道不振矣。所據只邊疆蕞爾
B32n0173_p0211c20║之剎。又或旅于人矣。平帥居桓文之位藩翰吾道。是以
B32n0173_p0211c21║厚聘珍幣非二三羖皮之比也。於是乎高踞。上藍盛倡
B32n0173_p0211c22║真宗見風濤之幾兆諭康平於元戎。嗚呼二國之興亡
B32n0173_p0211c23║者用舍之一翁乎。
B32n0173_p0211c24║釋正念。宋國永嘉郡人也。自號大休。初參光東谷。聞谷
B32n0173_p0211c25║擧張拙秀才問長沙百千諸佛但聞其名未審居何國
B32n0173_p0211c26║土話有省。述偈呈谷曰。右軍王義之。草聖最為奇。淡
B32n0173_p0212a01║書千佛榜。濃寫四賢詩後謁月石谿。溪間。達磨葬熊
B32n0173_p0212a02║耳。因甚隻履西歸。對曰。眼觀東南意在西北。溪打一
B32n0173_p0212a03║拂子。念當下知解冰釋。咸淳六年夏乘商舶入此土。文
B32n0173_p0212a04║永六歲也。至相陽。建長隆蘭溪待以高賓。副元帥平時
B32n0173_p0212a05║宗鄉道望命主禪興精藍。燒香證石溪之法乳。次移建
B32n0173_p0212a06║長。壽福。圓覺。上堂曰。禪禪。無聲無臭。非方非圓。遠
B32n0173_p0212a07║在河沙國近則口皮邊。不可口授。只要心傳。翻憶普
B32n0173_p0212a08║通年遠事。祖師元不離西天。福山提綱曰。無心應物。
B32n0173_p0212a09║風行水上自成文。匪念應機。箭在的中非爾力。而況
B32n0173_p0212a10║寒巖枯木逈絕餘息。報緣虛幻豈可強為。蓋以時緣逼
B32n0173_p0212a11║迫直得迴避無門。是知祖祖傳心。燈燈續焰。佛法平等。
B32n0173_p0212a12║了無高下。譬如春入化機。萬卉千葩。高低向背。各各
B32n0173_p0212a13║不同。隨見取舍。互有得失。然衲僧家。或卷或舒。或出
B32n0173_p0212a14║或沒。自知時節。不落情量。諸聖著眼不及。魔外擬心
B32n0173_p0212a15║即差。雖然新長老到這裏。只得鐵作面皮。大開笑口。
B32n0173_p0212a16║且道笑箇甚麼。良久云。堪笑白雲無定度。披風吹去
B32n0173_p0212a17║又吹來。示眾曰。從上諸大宗匠開甘露門垂示機語。截
B32n0173_p0212a18║鐵斬釘除疑破執。如盤走明珠。不住中邊擊塗毒
B32n0173_p0212a19║鼓遠近俱喪。所以道宗乘一唱三藏絕詮。機輪轉處作
B32n0173_p0212a20║者猶迷。此吾宗本分事。非權立漸次階梯也。蓋緣此
B32n0173_p0212a21║方緇白素尚教理。十常八九。於達磨直指之道未深信
B32n0173_p0212a22║受。間有入此宗根本不明沿襲過謬多生異見。摠謂教
B32n0173_p0212a23║門有所據。宗門無所依。遂乃廣尋文義意識分別。如
B32n0173_p0212a24║水中捉月鏡裏求形。卻將諸祖覿面提持超情離見底
B32n0173_p0212a25║機要隨語生解。穿鑿理路。遞相印證。更有一等執平實
B32n0173_p0212a26║無事擬心待悟者。況諸聖大解脫門。唯過量人乃能徹
B32n0173_p0212b01║證。要須玄路絕聖量盡。如冲天丹鳳翱翔碧漢出海獰
B32n0173_p0212b02║龍興騰雲雨。若不爾者皆依他作解。記問傳習認目
B32n0173_p0212b03║前光影。隨逐聲色墮斷常坑壍。互入邪途。念住禪興。
B32n0173_p0212b04║夢觀音大士告曰。逢強則止。念覺莫測。後十年由建長
B32n0173_p0212b05║移龜谷。仰見額有金剛字。始明聖讖。則鑿西南一巖
B32n0173_p0212b06║剏壽塔刻補陀像酬指方。正應二年冬寢病于鹿阜。十
B32n0173_p0212b07║一月益革遷正觀寺。二十九日集眾入室。晦執筆書曰。
B32n0173_p0212b08║拈起須彌槌。擊碎虛空鼓。藏身沒影跡。日輪正當午。
B32n0173_p0212b09║放筆而化。茶毘得設利。諸徒收龜谷塔。諡佛源禪師。
B32n0173_p0212b10║釋子曇。宋之台州人。徧游叢社普參名宿適於石帆衍
B32n0173_p0212b11║公處止奔馳。文永之間觀光上邦。慧峯之爾。福山之隆。
B32n0173_p0212b12║闢敞軒以待之。經數祀而歸。正安元年與寧一山同
B32n0173_p0212b13║舟重來。平副帥貞時待以師禮迎居圓覺大伽藍。叢規
B32n0173_p0212b14║嚴肅衲子勇奮。移董建長。德治元年十一月二十八日
B32n0173_p0212b15║滅。諡大通禪師。
B32n0173_p0212b16║釋一寧。號一山。宋之台州胡氏之子也。幼投郡之鴻福
B32n0173_p0212b17║寺融無等席下。不久去聽律于應真。學台于延慶。已而
B32n0173_p0212b18║嫌義學上天童質疑堂頭敬簡翁。又依鄮之珍藏叟。珍
B32n0173_p0212b19║移而愷東叟來。及照寂窻。彌頑極。互相移來。寧奉事四
B32n0173_p0212b20║師。而欽彌之好開誘。一日從容酬酢。至我無一法與
B32n0173_p0212b21║人倐爾投契。又謁環溪橫川諸耆宿益深造詣。覃北元
B32n0173_p0212b22║革宋闡法祖印寺。香供識頑極也。居十歲移補陀山。永
B32n0173_p0212b23║仁六年我商舶達明境。初辛巳之夏元國樓船偵我西鄙。
B32n0173_p0212b24║神靈戮力風波破蕩。元主秦心不止奇謀百計。以我卿
B32n0173_p0212b25║浮屠諭寧藩撫。寧逼不得已駕舶著大宰府。正安元
B32n0173_p0212b26║年也。副元帥平貞時激怒編管豆州。或稱寧道譽。副帥
B32n0173_p0212c01║元重祖道。此冬延主巨福之席。尋移圓覺。淨智正和二
B32n0173_p0212c02║年夏圓規菴化龍山。初建治太上皇聞寧德望屢欲召
B32n0173_p0212c03║見。於是勑元帥府促寧赴上都。秋入寺。上皇幸山問
B32n0173_p0212c04║道眷遇隆渥。其住寶陀指山門曰。海濤澎湃。鐘鼓鏗
B32n0173_p0212c05║鏘。莫是入理之門麼。（喝）提綱曰。一向恁麼去煙水連天。
B32n0173_p0212c06║一向與麼來塵埃滿面。直得去來不以象。動靜不以心。
B32n0173_p0212c07║猶是普請邊事未出常情。山僧昨日十字街頭高提祖師
B32n0173_p0212c08║心印。世出世間萬法一印印定。直是法法無差。今朝白
B32n0173_p0212c09║花巖前敷揚古佛家風。從聞思修入三摩地盡底揭翻。
B32n0173_p0212c10║便見頭頭不昧一十二面鼻直眼橫。三十二身東倒西擂。
B32n0173_p0212c11║與麼會得皇恩佛恩一時報畢。（良久云。）天人群生類。皆承此
B32n0173_p0212c12║恩力。再住福山謝兩序耆舊曰。普化成褫臨濟珍重下
B32n0173_p0212c13║去。楊岐輔佐慈明時出憃語。是皆碔砆之質。豈為瑚璉
B32n0173_p0212c14║之材。福山者裏。左眄則冰清玉潔。右顧則虎驟龍馳。機
B32n0173_p0212c15║鋒閃星電。號令鼓風雷。山僧贏得放憨癡。閑看峰雲自
B32n0173_p0212c16║去來。雖然莫便是福山為人處麼。（良久云。）妙舞莫誇迴雪
B32n0173_p0212c17║手。三臺須是大家催。文保元年十月寢疾。上皇時時問
B32n0173_p0212c18║候。二十五日上表告辭。又書偈別眾曰。橫行一世。佛祖
B32n0173_p0212c19║吞氣。箭已離絃。虛空落地。奄然化。年七十一。上皇幸
B32n0173_p0212c20║寢室嗟慟。便蘸宸奎贈國師之號。
B32n0173_p0212c21║贊曰。念也悟解純真。曇也號令嚴毅。寧也波瀾浩澣。三
B32n0173_p0212c22║師者宋地之彥而此方之英。又吾道之所因也矣。
B32n0173_p0212c23║釋湛照。號東山。備之中州人。浮遊講肆。聞慧日之熾
B32n0173_p0212c24║化更衣謁之。日許入室。弘安三年日歸寂。顧命領東
B32n0173_p0212c25║福。照避于諸徒。四年藤丞相以日之託懇請照不得已
B32n0173_p0212c26║為第二世。然勇退纔圓法歲而已。照鄉開三聖之禪
B32n0173_p0213a01║苑乃移焉。正應帝詔入宮問道。照權萬壽帝賜寺產。
B32n0173_p0213a02║四年秋八月入盜伺籌室委順而化。闍維收骨。第七之
B32n0173_p0213a03║朝其徒有乞分骨者。開爾舍利粲然不可數也。初念
B32n0173_p0213a04║大休訃至。或曰大休火浴流舍利奇哉。照曰。然我又他
B32n0173_p0213a05║時費子之奇哉一詞耳。至此世欽照之先知焉。塔于圓
B32n0173_p0213a06║通寺。賜諡寶覺禪師。
B32n0173_p0213a07║釋道海。號桑田播州人。初習教部。屬蘭溪之煽化改
B32n0173_p0213a08║服而謁。依附者久。已而應世相之東勝中間或隱或顯。
B32n0173_p0213a09║又起蓮淨智。禪興大都懶于領眾。動去舍去。晚屏居
B32n0173_p0213a10║龜山菴。延慶二年正月八日滅。荼毗得舍利百餘粒。大
B32n0173_p0213a11║如菽者數顆。小者如粟。諸徒塔福山西來菴側。
B32n0173_p0213a12║釋昭元。號無為洛城人也。早摳衣於聖一之室。又優
B32n0173_p0213a13║游大覺。佛光之門。初瑞世筑之承天。瓣香記初友也。繼
B32n0173_p0213a14║移都之三聖東福相之瑞鹿。應長元年春仲因病辭圓
B32n0173_p0213a15║覺寓寶滿寺。五月十六日書偈化。闍維收骨。灰中舍利
B32n0173_p0213a16║數粒。諸徒驚嘆。其中磪誠者曰。諸方舍利取侮者有諸。
B32n0173_p0213a17║況此小數恐例浮矯不可聞也。後數日分骨於城之塔
B32n0173_p0213a18║所。揭蓋五色燦爛着骨片猶濕粟黏器。諸孤相顧嘆異。
B32n0173_p0213a19║至此不得匿也。初拾骨時諸徒取之者數十人。皆各襲
B32n0173_p0213a20║藏。於是乎啟緘亦咸作舍利。或全骨如琉璃者有之。其
B32n0173_p0213a21║上皆黏舍利。或數寸半骨半珠短長片屑逢形為玉。又
B32n0173_p0213a22║綴舍利。皆能分散增益。元之徒慧泉蘊骨。及諸徒開見
B32n0173_p0213a23║泉亦披之無舍利。諸徒笑曰。子之矯傲也我師身後尚
B32n0173_p0213a24║有意乎。泉大愧即對骨燒香禮懺。經數日為舍利。府
B32n0173_p0213a25║屬婦人有惡死者。聞元之舍利感異欲見之。然拘忌
B32n0173_p0213a26║諱未果也。屢稔傳聞自耻癡惑。乃令比丘善梁取
B32n0173_p0213b01║來。梁捧至。骨片鮮瑩。婦人生難遭思親手把玩。掌中
B32n0173_p0213b02║忽落一兩顆舍利。婦人起立作禮悔見之晚矣。鹿峯門
B32n0173_p0213b03║側有老嫗。就元徒得一粒。刳蓮實盛之。聽分增之
B32n0173_p0213b04║事思念。我舍利亦益乎。便開見。蓮殼坼裂為數十粒。相
B32n0173_p0213b05║陽管內傳為奇事。
B32n0173_p0213b06║贊曰。舍利者孔老之書無聞。唯浮屠氏而已。講徒寡而
B32n0173_p0213b07║禪者多矣。我國上古希而今世滋矣。我聞舍利者戒定慧
B32n0173_p0213b08║之所薰也。宜乎孔老氏之無之乎。而講寡禪多古希今
B32n0173_p0213b09║滋何乎。近世舍利或有竊議者。三師余之所親見而不
B32n0173_p0213b10║容偽也。或問。經曰輪王死貯舍利置四衢道。人民盡來
B32n0173_p0213b11║供養。輪王只說世教。孔老又說世教。何其輪王有舍利
B32n0173_p0213b12║而孔老無乎。對曰。輪王之教博而孔老之化狹矣。舍利之
B32n0173_p0213b13║有無者教化之博狹乎。
B32n0173_p0213b14║釋慧（【考】慧當作惠）曉。讚州人。幼上睿山學台教。更衣聽律於
B32n0173_p0213b15║泉涌。不幾謁爾公於慧日。服勤者數稔矣。又泛舶入宋
B32n0173_p0213b16║周旋二浙。晚依曇希叟於瑞岩。一日室中擧百丈撥火
B32n0173_p0213b17║公案。言下有省適附商舶而歸。痛自韜埋。學徒從空
B32n0173_p0213b18║閑寂漠之濱者多。正應五年承大丞相鈞旨主東福。一
B32n0173_p0213b19║香記爾師之乳也。其冬夜小參曰。胡地抽石笋。京師出
B32n0173_p0213b20║大黃。達磨失巴鼻。衲僧沒商量。吽吽當頭霜夜月。任運
B32n0173_p0213b21║落前溪。謝秉拂上堂。（拈主丈云。）貓有歃血之功。虎有起屍
B32n0173_p0213b22║之用。且問主丈子。有什麼功用。（卓一下云。）我有四種妙用。
B32n0173_p0213b23║其第一節。節放大光明。顯示無上道。甚深微妙超有無。
B32n0173_p0213b24║不住中道第一義。其第二節。節現大神變。宣說摩訶衍
B32n0173_p0213b25║法。離四句絕百非。言語不可思議。其第三節。節具大
B32n0173_p0213b26║手段。把須彌筆劈虛空紙寫一篇章文質彬彬。其第四
B32n0173_p0213c01║節。節出廣長舌。轉無盡藏法輪。左轉右轉橫轉竪轉。
B32n0173_p0213c02║自由自在全無巴鼻。便召大眾云。要識取主丈子麼。
B32n0173_p0213c03║（擲下云）吾無隱于爾。初曉在杭州。北虜入境。曉罹虐燄。一
B32n0173_p0213c04║心念觀音。忽大悲印像在肩上。曉心負焉。以故免刑。
B32n0173_p0213c05║携歸奉持。見今在塔所。其居東福一冬無帽。侍僧曰。師
B32n0173_p0213c06║盍買帽。曉曰。無貲。僧曰。乞報知事。曉曰。一帽幾直。
B32n0173_p0213c07║僧曰。半千。曉曰。半千者可助我香積四分之一不可。永
B32n0173_p0213c08║仁五年十二月二十五日化栗棘菴。書偈別眾曰。來也
B32n0173_p0213c09║如是。去也如是。更問如何。如是如是。諡佛照禪師。
B32n0173_p0213c10║贊曰。予讀曉師挽希叟頌軸。月坡明公書跋尾載撥火
B32n0173_p0213c11║事署曰己卯之歲。因此而言。曉之於希叟不為無得
B32n0173_p0213c12║也。然嗣香供慧日何哉。大抵師資之間不可容議者古
B32n0173_p0213c13║多在焉。丹霞雲門之類是也。曉亦或有似乎。近世執道
B32n0173_p0213c14║柄者潭居華服受譏塵寰。曉也甘拈淡又可稱矣。其辟
B32n0173_p0213c15║帽者我與漢文之露臺竝按焉。
B32n0173_p0213c16║釋順空。姓源氏。號藏山。初父夢沙門語曰寓宿得否。父
B32n0173_p0213c17║拒之。沙門懇乞。問名。對曰寂照。覺後不委何人。自是
B32n0173_p0213c18║妻藤氏有孕。適父發鎮西赴都船次備藝之海澨。空生
B32n0173_p0213c19║舟中。天福元年正月一日也。國俗兒生三朞試問先身。多
B32n0173_p0213c20║有言也。父母問空。對曰圓通大師。父謂此名違昔夢。彼
B32n0173_p0213c21║此徒爾耳。經旬聞倡妓歌曰。寂照入炎宋號圓通大
B32n0173_p0213c22║師。於是乎其父始信夢語之不虛焉。早投水上山榮尊。
B32n0173_p0213c23║尊者東福之徒也。尊會省福。攜空而行。白福曰。此子
B32n0173_p0213c24║非吾泥中物也。願泝于龍門。福笑而納之。服侍三歲。
B32n0173_p0213c25║聞蘭溪之道譽欲一瞻禮。乃辭慧日之相陽。溪一夕夢
B32n0173_p0213c26║得蒼鷹。詰旦謂徒曰。今日俊衲至。空果告謁。溪以為
B32n0173_p0214a01║青華嚴之兆也。命領紀綱平副帥勸空游宋國。時聞偃
B32n0173_p0214a02║溪據徑山接單位於海眾。明年溪寂。玨荊叟自靈隱來
B32n0173_p0214a03║居主席。踰年而化。肇淮海來。又如荊叟之去就空歷
B32n0173_p0214a04║三老參請不倦。又振錫訪用斷溪於越之東山。寧退耕
B32n0173_p0214a05║於明之萬壽。慧西巖住太白峯。道價高東浙。空遷而附。
B32n0173_p0214a06║巖老而倦誨策。以思溪之鞏石林五峯之師友如而依
B32n0173_p0214a07║焉。空周旋吳越者久。本鄉舶便至辭林。林送偈曰。十
B32n0173_p0214a08║載中原一棹還。碧琉璃外更無山。扣舷三下知誰會。自
B32n0173_p0214a09║作吳音唱月彎。風帆無恙再覲慧日。日職以記室。文
B32n0173_p0214a10║永七年開高城基趾而居。乳香供慧日。尋而移承天。正
B32n0173_p0214a11║安二年鈞命主東福大道場。居五歲。解印浮游京甸。其
B32n0173_p0214a12║上堂曰。山房夜雨曉來晴。風葉飄零自接聲。夢破小窻
B32n0173_p0214a13║室生白。不須雞唱報天明（良久云。）直饒恁麼會。猶是較半
B32n0173_p0214a14║程。又（拈主丈云。）唯此一事實。餘二則非真。（靠丈云。）主丈依前黑
B32n0173_p0214a15║粼皴中秋曰。吾心似秋月。碧潭清皎潔。（拈丈云。）良哉老瞿曇。
B32n0173_p0214a16║止止不須說。（卓一下云。）打刀須是邠州鐵。延慶元年五月九
B32n0173_p0214a17║日書偈化於雙輪之菴居。壽七十六。諡圓鑑禪師。
B32n0173_p0214a18║贊曰。曩予侍圓鑑於慧日。從容問曰。師游宋地謁諸名
B32n0173_p0214a19║宿。不知其中誰為最乎。對曰偃谿西巖我只仰望而已。
B32n0173_p0214a20║未遑知高低。荊叟退耕就而日淺。唯石林老友於淩霄
B32n0173_p0214a21║主於思溪。其禪海波瀾吾雖不得而盡。偏洲滂渚儻打
B32n0173_p0214a22║浮泳。我昔辭林。林告曰。小參雖家訓又自有家法。子
B32n0173_p0214a23║歸故里敲唱宗乘。妙叶之一路不可亂做也。即與二
B32n0173_p0214a24║篇。今猶不失。乃出一紙曰。子自擇焉。予披之石林之
B32n0173_p0214a25║親書也。冬至曰。擬著即錯。鐵牛掣斷。黃金索不擬猶乖。
B32n0173_p0214a26║撒手還同萬仞崖。這裏一咬便斷。如花開鐵樹。似笋
B32n0173_p0214b01║迸石頭。無陰陽地儘自寬閑。爭奈東山山前一片松根竹
B32n0173_p0214b02║腳未曾踏著在。（驀拈主丈一畫云。）不得侵疆越界。徐夜曰。似地
B32n0173_p0214b03║擎山不知山之孤峻。鳳縈金網趨霄漢。以何期如石
B32n0173_p0214b04║含玉。不知玉之無瑕。蛇護神珠蘊風雷而未化。設
B32n0173_p0214b05║使翱翔霄漢鼓蕩風雷。聞者震驚見者眩惑也。只間間
B32n0173_p0214b06║地可可地。豈不見僧問洞山。年窮歲盡時如何。山云。家
B32n0173_p0214b07║家門底野狐兒。（拍牀云。）鯨吞海水盡。露出珊瑚枝。予誦二
B32n0173_p0214b08║篇者久。欽法格之峻整。今書于此為學者之標準。又
B32n0173_p0214b09║見偈及小參知林之期鑑之不泛泛也矣。
B32n0173_p0214b10║釋祖圓。信州人也。號規菴。幼歲投相之淨妙寺。出家屬
B32n0173_p0214b11║佛光之熾化于福鹿。往而依焉。光器許侍內記。弘安九
B32n0173_p0214b12║年光寂。圓卷祴入洛都。謁佛心於慧日。初副元帥平時
B32n0173_p0214b13║宗見圓曰。子他時必行法檀度。而不有財檀。不成教
B32n0173_p0214b14║乘名句豈非法財乎。子之禪檀不可不貨殖。于時心
B32n0173_p0214b15║挾講譽故就焉。心主龍山拉圓行。屢稱於文應上皇。
B32n0173_p0214b16║正應四年冬心沒。上皇召圓繼席。時圓在巨福。踰年
B32n0173_p0214b17║入寺。歲三十一。嗣香記佛光之乳也。冬至上堂曰。烏
B32n0173_p0214b18║兔奔忙不改舊時光彩。乾坤寂爾猶涉造化斡旋。（竪拂）獨
B32n0173_p0214b19║有這箇。戢玄機於未兆。藏冥蓮於即化。還委悉麼。（擊禪床下
B32n0173_p0214b20║座。）謝頭首秉拂。（拈主丈曰。）冷匣秋波凝不流。幾人來結死怨
B32n0173_p0214b21║讎。（靠丈）羸來依舊掛虛壁。一任寒光射斗牛。臘八曰。六
B32n0173_p0214b22║年睡熟雪花堆。透骨寒來夢始回。滿握夜光耀天地。何
B32n0173_p0214b23║須按劒立空階。圓妙年英邁。上皇晨昏參請。一夕源僕
B32n0173_p0214b24║射有房寢。中心動。忽起思惟。我豈有之乎。恐宸衷有虞
B32n0173_p0214b25║乎。乃馳入時上皇在龍山之下宮。有房有急劇之貌。上
B32n0173_p0214b26║皇兀坐如思。問曰。鄉何中夜而至乎。有房奏事。上皇笑
B32n0173_p0214c01║曰。今日與圓舉論宗門。圓徵詰抑逼不少假也。朕旗
B32n0173_p0214c02║靡陣披。是以胷懷梗塞未能寐也。如鄉之忠襟與朕通
B32n0173_p0214c03║乎。有此感來也。有房扣頭曰。陛下夙受佛記善聞思
B32n0173_p0214c04║修。然陛下聞思因圓師激發也。臣之愚忠又因陛下感
B32n0173_p0214c05║發耳。上皇首肯。初佛心領龍山。宮殿樓臺未有梵製。
B32n0173_p0214c06║及圓一新。大殿。法堂。雲堂。庫院。山門。檀林。凡叢林
B32n0173_p0214c07║當有者具體而成。正和二年暮春寢病。四月二日辭世偈
B32n0173_p0214c08║曰。一躍躍翻黃鶴樓。一拳拳倒鸚鵡洲。臨行一著元無
B32n0173_p0214c09║別。黃鶴樓前鸚鵡洲。圓丈室之東偏手植篁竹。臨亡之時
B32n0173_p0214c10║竹葉委白。經二三日復青云。
B32n0173_p0214c11║贊曰。祖道之被日域也五傳不續矣。千光之後多間出
B32n0173_p0214c12║焉。然化洽相將
B32n0173_p0214c13║宁扆薄矣。覃佛心闢龍山雖傾
B32n0173_p0214c14║宸衷未艾矣。圓公以英妙之姿當咫尺之　威。豢馴蛟
B32n0173_p0214c15║龍指撝鵷鷺。宗門之光晃煜雲衢假如圓也。庸才諛識
B32n0173_p0214c16║取侮於講儒。祖道殆廢于草澤矣。因之而言。圓其祖道
B32n0173_p0214c17║之益乎。
B32n0173_p0214c18║
B32n0173_p0214c19║
B32n0173_p0214c20║
B32n0173_p0214c21║
B32n0173_p0214c22║
B32n0173_p0214c23║
B32n0173_p0214c24║
B32n0173_p0214c25║
B32n0173_p0214c26║元亨釋書卷第八　終