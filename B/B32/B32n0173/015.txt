B32n0173_p0245c01║（大日本國延文庚子六月有　旨入毘盧大藏海藏禪院寓居比丘單況等
B32n0173_p0245c02║謹募眾緣恭為
B32n0173_p0245c03║今上皇帝祝延　聖壽文武官僚資崇　祿位國泰民安命工鏤梓與
B32n0173_p0245c04║大藏經印板共行一部計三十卷旹貞治三年甲辰正月　　　日謹題）
B32n0173_p0245c05║元亨釋書卷第十五
B32n0173_p0245c06║濟北沙門　師鍊撰
B32n0173_p0245c07║方應八
B32n0173_p0245c08║聖德太子役小角越知山泰澄
B32n0173_p0245c09║南天竺菩提林邑國佛哲伏見翁
B32n0173_p0245c10║勝尾山善仲彌勒寺開成園城寺教待
B32n0173_p0245c11║聖德太子者。用明帝第一子也。母后夢金色比丘語曰。我
B32n0173_p0245c12║有救世願願託后胎。后問。誰乎。對曰。我是救世菩薩家
B32n0173_p0245c13║在西方。后曰。妾腹垢穢豈當聖居。對曰。吾不厭穢。唯
B32n0173_p0245c14║欲拯濟。言已躍入口中。覺後喉裏若吞物而後娠。及八
B32n0173_p0245c15║月胎中而言聲聞于外。敏達二年癸巳正月朔后虞遊至
B32n0173_p0245c16║厩閑。不覺而誕。時赤黃之光自西來照宮中。至此已十
B32n0173_p0245c17║二月焉。嬪御驚抱上殿。四月而乃言。能知人舉止。軀體
B32n0173_p0245c18║甚香。懷抱之人奇馥染衣數月不滅。六年冬十月百濟
B32n0173_p0245c19║國貢佛經論等。太子奏曰。欲披閱。帝驚而問之。對曰。
B32n0173_p0245c20║昔在陳國住南嶽粗見斯文。帝恠喜焉。推古三年夏五
B32n0173_p0245c21║月高麗沙門慧慈來。號為博物。勑慈為太子師。太子語
B32n0173_p0245c22║曰。法華某句闕一字。公知之乎。慈曰。我本國經亦無
B32n0173_p0245c23║此字。太子曰。昔吾所持經有此字。慈曰。經在何處。太
B32n0173_p0245c24║子微笑曰。隋國衡山寺。十五年秋七月差野妹子如隋
B32n0173_p0245c25║國。令曰。我先身所持妙法華在衡山般若臺。汝之彼取
B32n0173_p0245c26║來。彼山吾法友只三僧在焉。乃以三法衣付妹子曰。此
B32n0173_p0246a01║信衣施三僧。妹子承命入隋登南嶽。果遇三沙門。陳
B32n0173_p0246a02║太子之旨與三闍黎。三僧驚怪感喜。乃取一漆經函付
B32n0173_p0246a03║之。十六年妹子得經而歸獻太子。太子曰。此經非我所
B32n0173_p0246a04║持。老僧耄寄耳。斑鳩宮有淨殿號夢殿。每入必沐浴。
B32n0173_p0246a05║太子製諸經䟽。若有滯疑即入此殿。金人必自東方
B32n0173_p0246a06║來。諭以深義。秋九月太子入夢殿。閉戶不出一七日。
B32n0173_p0246a07║宮中大恠。慧慈曰。太子入三昧矣。八日之晨玉几上有
B32n0173_p0246a08║一經卷。太子告慈曰。是我先身所持之本耳。一部複一
B32n0173_p0246a09║卷也。妹子取來之者我弟子之經也。吾定中取來也。乃
B32n0173_p0246a10║以落字之所示慈。慈大奇之。太子薨後山背大兄王
B32n0173_p0246a11║得此經。六時禮拜。一時失經不知所在。世傳法隆寺妙
B32n0173_p0246a12║經是也。或曰。妹子取來本。十七年秋九月隋使來曰。去
B32n0173_p0246a13║秋皇太子駕青龍車取南嶽舊坊經凌虛而去。二十一
B32n0173_p0246a14║年冬十二月遊片崗逢菩提達磨。初十二年夏四月太子
B32n0173_p0246a15║製憲章一十七條。國人賴之。十四年秋七月帝請太子
B32n0173_p0246a16║講勝鬘經。太子披袈裟握麈尾坐師子座。儀則如沙
B32n0173_p0246a17║門。講已。天雨蓮華大三尺。帝大喜即其地建伽藍。今
B32n0173_p0246a18║橘寺是也。冬十月勑講法華於崗本宮。帝嚫播州莊田
B32n0173_p0246a19║一千畝。太子即納法隆寺。十七年製勝鬘經䟽。二十年
B32n0173_p0246a20║春正月製維摩經䟽。二十二年秋八月蘇馬子病。太子勸
B32n0173_p0246a21║出家親授具戒。此歲製法華䟽。初敏達七年奏曰。白黑
B32n0173_p0246a22║月初八十四五是為六齋。此日諸天檢國政。乞天下止
B32n0173_p0246a23║殺。制可。用明二年太子年十五秋七月帥官師討物守
B32n0173_p0246a24║屋。取白膠木刻四天王像乞冥助。大連亡。於攝州玉
B32n0173_p0246a25║造岸上建梵剎安天王四像。推古元年移於難波荒陵
B32n0173_p0246a26║東。二十五年太子入定見皇統。出奏曰。後代帝王多災
B32n0173_p0246b01║害。非佛法力難固寶祚。願建精舍鎮皇圖。帝從之。
B32n0173_p0246b02║乃創寺於熊凝村。初敏達十二年百濟日羅來。身放光神
B32n0173_p0246b03║異不測。太子微服從諸童子入館見之。羅指太子曰。
B32n0173_p0246b04║是神人也。太子走去易衣而出。羅再拜跪地曰。敬禮救
B32n0173_p0246b05║世觀世音。傳燈東方粟散國。太子從容而謝之。羅放光。
B32n0173_p0246b06║太子亦眉間出光謂左右曰。我在陳彼為弟子。常禮
B32n0173_p0246b07║日天故有光耀。推古元年夏四月立為儲貳。萬機委之。
B32n0173_p0246b08║七年夏四月百濟王子阿佐說偈禮太子。語在資治表。
B32n0173_p0246b09║十六年秋八月隋使來。太子微行伺之隋使指太子之所
B32n0173_p0246b10║曰。彼有真人氣。二十六年冬十月語妃▆氏曰。我在南
B32n0173_p0246b11║嶽承達磨勸誘生此土。我今只世緣二朞耳。二十八年
B32n0173_p0246b12║太子寢病。帝慰問曰。太子有所思乎。朕乞不迕。對曰。
B32n0173_p0246b13║臣以不佞居儲位久柄機務。聖恩未酬餘何索邪。唯
B32n0173_p0246b14║恨熊凝精舍規模甚小。願上改造。亦是宏壯帝基耳。帝
B32n0173_p0246b15║許之。今大安寺也。春二月五日語膳氏曰。我昔在震旦
B32n0173_p0246b16║持法華。今為日域副貳。流傳佛法弘宣一乘。吾能事
B32n0173_p0246b17║畢矣。不樂久居五濁。妃反袂嗚咽。又曰。我今夕去矣。
B32n0173_p0246b18║子可伴也。乃沐浴新衣。妃亦然。二人共入寢。翌朝日上。
B32n0173_p0246b19║太子及妃不起。侍嬪▆惟二人長逝。太子年四十九。其
B32n0173_p0246b20║夜天地變瑞甚多。四海萬姓如喪考妣。哀號之聲盈衢
B32n0173_p0246b21║路。喪斂之夕太子并妃容貌如生。身體薰郁兩屍輕。只
B32n0173_p0246b22║其衣之重而已。太子有驪馬。甲州所獻。常駕此馬。科長
B32n0173_p0246b23║廟葬日驪自負鞍從車。殯已向廟大嘶高躍而斃。過七
B32n0173_p0246b24║七。一鳥飛來集墳上。鳥鳶有來此鳥拒去。時人號守墓
B32n0173_p0246b25║鳥。三年後不見。慧慈在高麗聽太子訃慟哭曰。太子
B32n0173_p0246b26║大聖人也。我雖異域心在金蘭。哲人亡矣。我獨何存。來
B32n0173_p0246c01║歲二月取滅必與太子同時日。至期果然。太子有六
B32n0173_p0246c02║名。誕廐邊故曰廐戶。用明帝愛敬居宮南上殿故曰上
B32n0173_p0246c03║宮。八人奏事一時善聽故曰八耳。睿明仁恕故曰聖德。
B32n0173_p0246c04║豐聰耳聰者。八耳之同稱也。太子造九伽藍。四天王寺。
B32n0173_p0246c05║法隆寺。元興寺。中宮寺。橘寺。蜂崗寺。池後寺。葛城寺。日
B32n0173_p0246c06║向寺。
B32n0173_p0246c07║贊曰。昔者婆伽梵楞嚴會上有大警句。賢聖應化不泄
B32n0173_p0246c08║密因。只除臨終之遺付也。蓋誡像季之枉誤耳。太子生
B32n0173_p0246c09║吾國醇厚之時。孩孺神靈不慎本質。鼓此癡朴之民鄉
B32n0173_p0246c10║彼玄妙之法。感應指撝疑恠自絕。亦太士之善權其唐棣
B32n0173_p0246c11║之蕚乎。不然者斯民不易覺也。況勝海之嚚頑。守屋之
B32n0173_p0246c12║暴梟。其時猶有跋扈狂趫乎。政令三十載。憲章十七條。
B32n0173_p0246c13║宣傳真教翼賛
B32n0173_p0246c14║聖朝。微太子吾道殆弗昭昭矣。嗚呼南嶽導化之末標
B32n0173_p0246c15║者。東域佛法之根苗乎。
B32n0173_p0246c16║論曰。上宮太子神異無方。實應化之選也。然此書以釋
B32n0173_p0246c17║史名焉。方應之傳太子居首。雖有實名不協矣。曰不
B32n0173_p0246c18║然此書專用摩訶衍。今夫貴薙染賤冠巾者小乘之儀
B32n0173_p0246c19║也。修多羅有心出家身出家。大乘主心不言相矣。太子
B32n0173_p0246c20║豈冠纓之所絆乎。況方應之科不滯相也。今之布置順
B32n0173_p0246c21║科意耳。曰諸經之有序列也先比丘後菩薩。至此不
B32n0173_p0246c22║倫寧有據乎。曰阿闍世王經有文殊迦葉讓坐位。已而
B32n0173_p0246c23║文殊所將二千在家在前而住。迦葉等五百聲聞在後
B32n0173_p0246c24║而坐是也。子若固執比丘相者德光論師不拜慈氏之
B32n0173_p0246c25║謂乎。曰思大陳大建九年滅。太子敏達二年誕。以曆考
B32n0173_p0246c26║之太子五歲時思公化。豈有未死而受生於佗方哉。曰
B32n0173_p0247a01║阿含口解十二因緣經曰。人年老少識多忘者識轉稍
B32n0173_p0247a02║向後生處。夫塵累之人尚存此身赴佗界。況救世之大
B32n0173_p0247a03║士分身百億。何容疑於其間乎。曰太子古傳曰。太子四
B32n0173_p0247a04║十七歲冬語妃曰。昔我在南嶽修道。名曰慧思。有婆
B32n0173_p0247a05║羅門僧達磨者。後魏文帝大和八年丁未十月入支那遊
B32n0173_p0247a06║歷衡山。於是達磨結草菴六時行道。時思問曰。公修道
B32n0173_p0247a07║幾年。對曰。二十餘歲。思曰得感應乎。對曰無。達磨良
B32n0173_p0247a08║久曰。禪定易厭濁世難離。今遭素交我意足矣。子何更
B32n0173_p0247a09║數生居此山不移餘方。惜哉化之不博乎。海東有國
B32n0173_p0247a10║願子生彼。彼地三毒雖厚聖化可宣。子其思之乎。思曰。
B32n0173_p0247a11║公誰人乎。對曰我是虛空也。言已東去。思大尋又六時行
B32n0173_p0247a12║道。年方五十。後魏皇始元年庚申長逝。然則聖言不虛
B32n0173_p0247a13║故我生此國。安撫百姓興隆三寶。又捨此身生賤種。
B32n0173_p0247a14║出家修道誓度有情。是我本願也。妃流淚曰。殿下之言
B32n0173_p0247a15║非妾所知。哀哉舍我而去。太子曰。我只世緣二歲耳。古
B32n0173_p0247a16║傳又曰。太子曰。我昔生支那為賤人。聞比丘說法華。
B32n0173_p0247a17║遁家事比丘為沙彌。修法華三十年終衡山。當東晉
B32n0173_p0247a18║之季也。又為韓氏子出家修道居衡山五十年。宋文帝
B32n0173_p0247a19║世捨命。又為劉氏子出家修道四十餘年終于衡山。又
B32n0173_p0247a20║為高氏子修于衡山六十年終焉。又生梁相家出家上
B32n0173_p0247a21║衡山修練經七十年。從陳國生此土流通佛法。此等
B32n0173_p0247a22║奇迹子盍備載。今只二十六年纔數語何其迂闊哉。曰史
B32n0173_p0247a23║法正歲時。不即為瞽焉。我謂作古傳者不熟南北史
B32n0173_p0247a24║耳。其事可取其年不可取。故我摘數語繫于年耳。吾
B32n0173_p0247a25║今詳語汝。吾祖之入梁。傳燈作孝武普通八年丁未。過
B32n0173_p0247a26║魏作孝明大和十年。然嵩明教著正宗記曰。普通元年
B32n0173_p0247b01║庚子魏明帝正光元年也。我考南北史及諸禪冊嵩文為
B32n0173_p0247b02║正也。古傳之錯少似于傳燈。今古傳曰。後魏文帝大和
B32n0173_p0247b03║八年丁未十月。蓋并傳燈之魏年號梁甲子而言。一謬
B32n0173_p0247b04║也。我祖之在支那也九歲。諸書無異說。今曰二十餘
B32n0173_p0247b05║歲。二謬也。又曰思大遷化年為後魏皇始元年庚申。是
B32n0173_p0247b06║大不然。南嶽願文曰。歲在乙未生魏國。蓋魏宣武延昌
B32n0173_p0247b07║四年梁孝武天監十四年也。若夫皇始者太祖道武之年
B32n0173_p0247b08║號也。況皇始之元丙申也非庚申。先延昌一百二十年。
B32n0173_p0247b09║三謬也。而作古傳者不必因傳燈。而相似者贋本多同
B32n0173_p0247b10║耳。古傳又言思大先世不多乖時。只其思公本傳有一
B32n0173_p0247b11║生岩。二生塔。三生藏。今曰五生。雖不合支那太子詳
B32n0173_p0247b12║說無妨耳。今曰上衡山修練七十年。從陳國生此土。
B32n0173_p0247b13║本傳曰。陳大建九年逝。壽六十三。不多違也。然則傳燈
B32n0173_p0247b14║等諸書皆曰。思大生和國。鑑真又有言。古傳之文雖錯
B32n0173_p0247b15║歲時不無其事。婉文記事春秋之法也。子議吾乎。
B32n0173_p0247b16║役小角者。賀茂役公氏今之高賀茂者也。和州葛木上郡
B32n0173_p0247b17║茆原村人。少敏悟博學兼鄉佛乘。年三十二棄家入葛
B32n0173_p0247b18║木山。居巖窟者三十餘歲。藤葛為衣松果充食。持孔雀
B32n0173_p0247b19║明王呪駕五色雲優遊仙府。驅逐鬼神以為使令。日
B32n0173_p0247b20║域靈區修歷殆徧。一日告山神曰。自葛木嶺蹊金峯山。
B32n0173_p0247b21║其間危嶮雖苦行者猶或艱。汝等架石橋通行路眾神
B32n0173_p0247b22║受命夜夜運嵓石督營構。小角呵神曰。何不早成。對
B32n0173_p0247b23║曰。葛城峰一言主神其形甚醜。難晝役待夜出。以故遲
B32n0173_p0247b24║耳。小角促一言主。一言主不肯。小角怒呪縛繫之深谷。
B32n0173_p0247b25║一言主託宮人曰。我是管逆寇之神也。竊見役小角
B32n0173_p0247b26║潛窺國家。不急治殆乎危。宮人以聞。文武帝下勑召
B32n0173_p0247c01║小角。小角騰空飛去。不得追捕。官吏設計略收其母。
B32n0173_p0247c02║小角不得已自來就囚。便配豆州大嶋。居三年晝守禁
B32n0173_p0247c03║而居。夜必登富士山。行道踏海而走猶行陸。其疾飛鳥
B32n0173_p0247c04║不可及也。黎明歸嶋。大寶元年放廻。近京師凌虛飛
B32n0173_p0247c05║去。小角甞在攝州箕面山。山有瀧。小角夢入瀧口謁
B32n0173_p0247c06║龍樹大士。覺後構伽藍。自此號箕面寺為龍樹淨剎。
B32n0173_p0247c07║世曰小角自坐草座。載母於鉢泛海入唐。
B32n0173_p0247c08║贊曰。道德全者鬼神不得而窺矣。役君神異可謂不測
B32n0173_p0247c09║者焉。然遭神誣受竄譴。豈呪力有未充之處與。古記
B32n0173_p0247c10║曰。道昭師在唐時。五百群虎共來作禮。一虎人語曰。新
B32n0173_p0247c11║羅山中眾虎之所伏也。願師赴山導我暴獰。昭默受請。
B32n0173_p0247c12║乃至彼講法華。群虎側聽。其中有和語者進曰。我是日
B32n0173_p0247c13║本國役小角也。昭愕然問曰。何在此。對曰。本國神曲諂。
B32n0173_p0247c14║是以我遁去化異類耳。然或又有往矣。亦可以為善應
B32n0173_p0247c15║無方之一端矣。而此事年代少乖。故我不系本章。疑又
B32n0173_p0247c16║役之放逐古史有誤乎。方今攀大峰之嶮巇撥葛嶺之
B32n0173_p0247c17║深邃者皆祖述于役。不以形服而易懷也。嗚呼役之
B32n0173_p0247c18║化迹盛乎哉。
B32n0173_p0247c19║論曰。冶容粉黛者惑我肉眼也不得不容好醜於其間
B32n0173_p0247c20║矣。鬼神不然。具分天眼。豈言媄惡于形貌哉。一言主
B32n0173_p0247c21║神豈其然乎。曰渭中有鼉神。曾與魯班語。班令其出。
B32n0173_p0247c22║神曰。我貌醜。卿善圖物容不出。班於是拱手與語曰。
B32n0173_p0247c23║出頭見我。神乃出首。班以腳畫地忖。神覺之便沒水。
B32n0173_p0247c24║故置其象於水上。唯有腰以上。又秦始皇將於海中
B32n0173_p0247c25║作石橋。或云非人巧所建。於是海神為之竪柱。始皇
B32n0173_p0247c26║感其惠。乃通敬於神求與相見。神曰。我形醜約莫圖
B32n0173_p0248a01║我。始皇乃從石橋入三十里與神相見。帝左右有巧者。
B32n0173_p0248a02║潛以脚畫神形。神怒曰。帝負約可速去。始皇即轉馬
B32n0173_p0248a03║纔上前腳其跡地即沒。僅登岸。是等事又異域之神耻
B32n0173_p0248a04║醜者也。夫鬼神多類。豈言好醜之有似吾輩乎。以渭
B32n0173_p0248a05║海而言。一言主曷其不然邪。
B32n0173_p0248a06║釋泰澄。姓三神氏。越之前州麻生津人父安角。母伊野
B32n0173_p0248a07║氏。夢白玉入懷。而有孕。白鳳十一年六月十一日生時
B32n0173_p0248a08║白雪降落庭宇皚皚。產屋之上積寸餘。及五六歲不交
B32n0173_p0248a09║兒輩。不遊闤闠。百戲喧巷衢來曾出見。唯以泥土作
B32n0173_p0248a10║佛像。以草木構堂宇。或采花水合掌供獻率當戲娛。
B32n0173_p0248a11║持統六年道昭和尚遊化北地。適投三神氏。忽見小童
B32n0173_p0248a12║頭現圓光覆以寶蓋。昭獨見餘不能見。昭驚告父母
B32n0173_p0248a13║曰。此兒神童也。加敬育焉。時澄十一歲。十四時夢身坐
B32n0173_p0248a14║蓮臺。傍有沙門語曰。汝知否我是汝本師也。住在西方。
B32n0173_p0248a15║汝所坐蓮者觀世音所持之花也。汝可以比丘形施十
B32n0173_p0248a16║一面利生普照之德。覺而怪喜。慎不語人。其歲冬父見
B32n0173_p0248a17║兒夜夜失之。怪語兄安方曰。季兒每夜潛出。汝應所
B32n0173_p0248a18║止。安方承教竊伺出時。匿身踵跡到越知峰巖洞中。
B32n0173_p0248a19║弟入內禮拜數百。高唱曰。南無十一面觀世音神變不思
B32n0173_p0248a20║議者。言已出洞登峰頂。嵓巒峭峙安方不能昇返宿洞
B32n0173_p0248a21║中。遲明歸家報父。未脫履弟兒歸。後棲遲此峰苦修
B32n0173_p0248a22║練行。自薙髮為比丘。衣藤皮食松葉修懺▆年。發得
B32n0173_p0248a23║智解自然感悟密乘。大寶二年有小沙彌自能登島來
B32n0173_p0248a24║謁。澄含笑曰。相需者久矣。汝其來也宜為給使。便付
B32n0173_p0248a25║鉢多羅令守護焉。澄不言晝夜風雨。長時行道禮讚。
B32n0173_p0248a26║其苦勤殆非人力之所能。而此沙彌如影不暫離。常臥
B32n0173_p0248b01║雪裏澄名為臥行者。客比丘來寓語沙彌曰。勵勸進趣
B32n0173_p0248b02║是名為行。臥者怠倦之儀也。何稱行者乎。時沙彌又臥
B32n0173_p0248b03║也舉首答曰。行有二種一身行。二心行。子之所論者身
B32n0173_p0248b04║行也。予之所修者心行也。當八苦之寒風臥罪障之積
B32n0173_p0248b05║雪。仰阿字之大空見大日之光照。淨菩提心觀慧相應
B32n0173_p0248b06║念念增進。豈非心行之微趣乎。客聞之感歎伏膺。此沙
B32n0173_p0248b07║彌元無學業忽吐深旨。人以為異。沙彌逢北海稅船
B32n0173_p0248b08║飛鉢乞供。率以為常。和銅五年羽州官租馳船而過。沙
B32n0173_p0248b09║彌又飛鉢乞米。舡師神部淨定曰。此官米有定數不足
B32n0173_p0248b10║充供。沙彌還山。時船中斛米如鴈相連飛來峰頂。淨定
B32n0173_p0248b11║嘆未曾有。入峰禮澄曰。卑心多貪悋師淨供。而是官
B32n0173_p0248b12║租願還供餘。澄笑曰。非我所知。小沙彌之為也。汝向彼
B32n0173_p0248b13║謝之。淨定如教。沙彌曰。只留小供餘盡還汝。淨定曰。
B32n0173_p0248b14║今此峰巒崎嶇摺疊。許多米斛爭可運移。澄曰。汝只歸
B32n0173_p0248b15║海濱艤舟而待。此沙彌能可返移。淨定返舡所。其米如
B32n0173_p0248b16║前飛還。淨定見之感激轉深。輸官畢不歸本邦。入山
B32n0173_p0248b17║事澄。採果拾薪百役不倦。澄名為淨定行者。澄語客
B32n0173_p0248b18║曰。沙彌心行者也。淨定身行者也。養老六年秋上不豫醫
B32n0173_p0248b19║巫不効。上語侍臣曰。朕聞越大德神異不測。朕病恐待
B32n0173_p0248b20║渠乎。宣澄赴都。在行只淨定一人而已。澄及晡入宮。
B32n0173_p0248b21║顧定曰。吾三鈷杵在白山室。急採來。定還山採杵黃昏
B32n0173_p0248b22║授澄。王公以下莫不嘆伏。皆曰。澄不可言也。定又奇
B32n0173_p0248b23║矣。澄近錦扆手把三鈷杵口誦忿怒明。時定屏息清
B32n0173_p0248b24║涼殿陛。形甚醜如老猿。起居不靜宛類其貌。年少簪纓
B32n0173_p0248b25║嘲笑之。定怒觸柱。宮殿大震如地動。群臣慴怕上病益
B32n0173_p0248b26║甚。澄以杵擬玉體。上即愈。天平八年天下疱瘡。王公士
B32n0173_p0248c01║庶死者不可勝計。上勑澄修十一面觀音法攘之。不
B32n0173_p0248c02║數日而疱息。古志郡國上山寺一檀信造塔婆。至落成
B32n0173_p0248c03║日雷電擊破。檀信改造。雷亦擊之。凡三造三壞之。檀志
B32n0173_p0248c04║不屈。然求所以雷之不擊。澄聞之往語檀信曰。不得
B32n0173_p0248c05║為慮。速作寶塔。我加助汝。既而塔成。澄坐塔傍誦法
B32n0173_p0248c06║華。俄雲雨降灑雷電鳴輝。檀信懼曰。是亦擊塔之相也。
B32n0173_p0248c07║先時皆爾為之如何。澄曰。莫愁也諷誦如故。忽一童男
B32n0173_p0248c08║從雲中落。年可十五六。頭髮蓬亂形貌可畏。被五處
B32n0173_p0248c09║縛。流淚曰。聖者慈悲赦吾暴惡更不擊塔。澄問。緣何
B32n0173_p0248c10║擊塔。童曰。此山地神與我盟厚。語我曰。塔立此地我
B32n0173_p0248c11║無住所。願為我擊之。以故我屢壞之。今依妙法力地
B32n0173_p0248c12║主移去。我亦受譴。今只仰法師之慈救耳。澄曰。若聽惡
B32n0173_p0248c13║友屢壞寶塔。亦孔之醜。然此寺無水遠勞擔汲。若出甘
B32n0173_p0248c14║泉供佛僧我解汝縛。不爾不能拯也。又雷者此地之
B32n0173_p0248c15║妖也。此寺東西南北各四十里不可作雷聲。二事若能
B32n0173_p0248c16║否。神童跪曰。出水甚易。四方四十里吾亦不來矣。言已
B32n0173_p0248c17║縛解。即仰掌承瓶水一滴以指[瓝-勺+(穫-禾)]鑿石巖。電光閃爍
B32n0173_p0248c18║上空而去。應時巖穴中清泉迸出。其水夏冷冬溫。一寺
B32n0173_p0248c19║穿渠縈流。熯澇無異。又山中四十里雖夏天暴雨不聞
B32n0173_p0248c20║雷霆。二事至今不替。澄在越知峰常望白山曰。彼雪
B32n0173_p0248c21║嶽必有神靈。我登見之。養老元年到彼果感妙理大菩
B32n0173_p0248c22║薩。事在神仙傳中。澄居此嶺苦修益勤神異彌著。居三
B32n0173_p0248c23║年臥淨定二行者相隨。餘無人。四年苦行之輩相尋來。漸
B32n0173_p0248c24║成多眾。天平寶字二年歸越知山居大谷仙崛。其山似
B32n0173_p0248c25║三鈷杵。以為靈域。初大寶二年文武帝勑伴安以澄為
B32n0173_p0248c26║鎮護國家法師。養老之法効擢為供奉。賜號神融禪師。
B32n0173_p0249a01║授以禪師位。天平之効授大和尚位。改號泰證。澄奏曰。
B32n0173_p0249a02║願以證作澄。蓋不忘父諱也。（澄▆▆訓▆）上聞之龍顏潛然。
B32n0173_p0249a03║乃賜號泰澄和尚。澄自落髮未暇名。俗呼為越大德。至
B32n0173_p0249a04║此以泰澄為名。先神龜二年行基法師登白山。基見澄
B32n0173_p0249a05║微笑如舊識。基問白山靈應。澄詳語之。基感嗟曰。元正
B32n0173_p0249a06║皇帝號公神融。良有以乎哉。又公託生三神氏。宜乎顯
B32n0173_p0249a07║三聖之應迹也。予歲已五十七。末路多艱不憚嶮絕來
B32n0173_p0249a08║蹈勝地。幸聞神化吾心足矣。再遇在西土願勿忘盟。
B32n0173_p0249a09║欵密而去。神護景雲元年二月以書與僕射吉備公辭
B32n0173_p0249a10║帝曰。吾將還西方。願留睿情於佛乘。僕射以聞。帝哀歎
B32n0173_p0249a11║親灑宸筆答澄。澄得御墨誡其徒曰。聖筆寶札置之
B32n0173_p0249a12║高架莫忽諸。三月十八日結跏趺坐定印而化。年八十
B32n0173_p0249a13║六。頂放神光。山谷變金天雨蓮華。門人閟遺骨于石
B32n0173_p0249a14║函。澄生平時時頭上現金光。人有見乃隱。宿疾者飡鉢
B32n0173_p0249a15║飯靡不痊。驅役鬼神使令鳥獸。甞入葛嶺。鄉役小角
B32n0173_p0249a16║以石索呪縛一言主神纏繞七匝。澄欲解縛持念作法。
B32n0173_p0249a17║其縛三匝已解。忽空中有聲叱之。澄乃息。縛如元。
B32n0173_p0249a18║贊曰。予修此書廣索諸記。得澄師之事者多。其間恠誕
B32n0173_p0249a19║不寡。有弊朽一軸。題後云。天德二年淨藏門人神興受
B32n0173_p0249a20║口授作傳。藏公靈應博究思興之所聞不妄矣。今之撰
B32n0173_p0249a21║纂者采諸興傳焉。
B32n0173_p0249a22║論曰。或言。泰澄感悟密乘。豈其然諸。何也李唐開元四
B32n0173_p0249a23║年善無畏始至。七年金剛智繼來。二師初傳密教。先垂
B32n0173_p0249a24║拱三年菩提流志入唐雖譯密經不立宗趣。支那有密
B32n0173_p0249a25║乘者。畏智為倡。本朝此時未聞密教之名矣。澄公雖
B32n0173_p0249a26║神異無方豈有之乎。蓋南人不夢駝。北人不夢舟。未
B32n0173_p0249b01║有名字尚何感之有哉。對曰。無故而感。感之靈者也。
B32n0173_p0249b02║有故而感者想而淺矣。又其澄與畏智何先。曰異域同
B32n0173_p0249b03║時。予曰。予不見春和之著草木乎。廣苑大林邃谷幽嵓
B32n0173_p0249b04║有根殖者皆悉抽芽吐葩。苟無花根即已。有皆抽吐
B32n0173_p0249b05║矣。我覺皇之遺化播于東裔也又然。支那者園林也。此
B32n0173_p0249b06║方者嵓谷也。當其化時至。或傳而來。或感而得。咸一也。
B32n0173_p0249b07║猶何疑哉。曰然者澄師何無系葉。而後世澄海二師支派
B32n0173_p0249b08║漫衍乎。予曰。夫佛乘貴授受。睿峰南山宜乎漫衍也。蓋
B32n0173_p0249b09║感得者表先馳耳。暇恤系葉哉。曰如子之言騰蘭入
B32n0173_p0249b10║漢本朝不感。踰四百八十五年從旁域而傳來哉。佛化
B32n0173_p0249b11║比春和而有偏與。予曰。鄉不云乎無花根即已。有皆
B32n0173_p0249b12║抽吐焉。漢之時此方爭奈無花木何。當盛唐纔澄師一
B32n0173_p0249b13║株而已。漸至貞元澄桃海李敷榮蔭森。子何疑乎。
B32n0173_p0249b14║釋菩提。南天竺國婆羅門種也。遙聞支那五臺山文殊師
B32n0173_p0249b15║利靈應。發本國駕小舟入唐。即登五臺。山中逢一老
B32n0173_p0249b16║翁。問曰。法師何之。提曰。山頂拜文殊。翁曰。文殊不在
B32n0173_p0249b17║也。見託生日本國。語已翁不見。提乃赴本朝。天平八年
B32n0173_p0249b18║七月行基法師奏曰。當迎聖僧。聖武帝詔禮部鴻臚雅
B32n0173_p0249b19║樂三僚向難波津。基率一百沙門共官僚於海濱調
B32n0173_p0249b20║音樂莊儀仗待之。須臾西海波面小舟泛泛漸近。有二
B32n0173_p0249b21║梵僧。基迎笑。執提手共語如舊識。始梵言基能應。後
B32n0173_p0249b22║和語提亦和。甚欵密。勑舘大安寺東坊。十月賜時服。天
B32n0173_p0249b23║平勝寶元年東大寺銅像成。詔提為開眼導師。三年四
B32n0173_p0249b24║月為僧正。時號婆羅門僧正。天平寶字四年二月二十五
B32n0173_p0249b25║日化。
B32n0173_p0249b26║釋佛哲。林邑國人也。有大慈愍眾生貧乏。欲入海索
B32n0173_p0249c01║如意珠行賑濟。便乘舟泛南海。以呪力召龍王。龍王
B32n0173_p0249c02║出波上乃呪縛索珠。龍解髻珠欲授哲。哲右手結劒
B32n0173_p0249c03║印舒左手受之。龍紿曰。昔娑竭女獻寶珠釋迦世尊。
B32n0173_p0249c04║世尊合掌受之。痛哉像末弟子隻手受之。哲聞已解印
B32n0173_p0249c05║合掌乃欲受珠。龍見印解而縛脫。乃沒海。哲空手舟
B32n0173_p0249c06║又破。時婆羅門僧菩提適赴震旦。海中逢之。哲語此事。
B32n0173_p0249c07║伴菩提來。天平八年七月也。本朝樂部中有菩薩拔頭
B32n0173_p0249c08║等舞及林邑樂者哲之所傳也。
B32n0173_p0249c09║伏見翁者。不知何許人。或曰。從竺土來。翁臥和州平
B32n0173_p0249c10║城菅原寺側崗三年不起又不言。人呼為啞者。時時舉
B32n0173_p0249c11║首見東方。天平八年行基法師迎婆羅門僧菩提歸於
B32n0173_p0249c12║菅原寺設供。二人甚歡。乃執箸為拍板二比丘互舞。
B32n0173_p0249c13║于時翁俄起入寺。又作舞而歌曰。時哉時哉緣熟哉。三
B32n0173_p0249c14║人相共舞如故舊。蓋頃年作啞態者為發此言也。時時
B32n0173_p0249c15║擡頭望東者見東大寺營構也。其臥所自從翁之居名
B32n0173_p0249c16║臥見崗。因而名翁焉。
B32n0173_p0249c17║贊曰。聖師之赴感也其所赴異而所以感者同矣。吾謂
B32n0173_p0249c18║菩提之求曼殊也未必在五臺。佛哲之索寶珠也未必
B32n0173_p0249c19║在南海。皆吾
B32n0173_p0249c20║聖武大帝睿明之感發也。不然伏翁何以三歲不起不言
B32n0173_p0249c21║一旦起舞唱時哉之句乎。好哉聖境一場之倡和。我雖
B32n0173_p0249c22║後出不得不擊節矣。
B32n0173_p0249c23║釋善仲。善算。攝州刺史藤致房之雙兒也。母源氏。紀州
B32n0173_p0249c24║刺史懷位之第八女。慶雲四年正月十五日夜夢蓮華二
B32n0173_p0249c25║莖從空飛入口中。覺後胸中如吞物而有娠。母以夢
B32n0173_p0249c26║故懷胎之間不甞葷腥。常對佛像跪坐。和銅元年正月
B32n0173_p0250a01║十五日平旦誕之。母無痛苦而室有異香。一胞之中二
B32n0173_p0250a02║兒相對。不啼哭常含笑。在孩稚聰慧過群孺。九歲師
B32n0173_p0250a03║事天王寺榮湛。十七剃髮受菩薩戒。甫冠歲學通內外。
B32n0173_p0250a04║人皆曰夙智開發。二人常並頭相語而流淚。人無測也。
B32n0173_p0250a05║曾欲以其居隣塵寰白其師遁山谷。湛不許。神龜四
B32n0173_p0250a06║年春二人潛逃入山。遙見一峰紫雲靉靆。思必靈地。縛
B32n0173_p0250a07║草庵宴居清修。今勝尾山也。經行之地苔蘚痕分。禪榻
B32n0173_p0250a08║之畔鳥獸成羣。常共嘆曰。願不捨此身必往淨剎。神
B32n0173_p0250a09║護景雲二年二月十五日仲乘草座忽飛去。年六十一。爾
B32n0173_p0250a10║後算不語禪坐。三年七月十五沖天而沒西。歲準仲而
B32n0173_p0250a11║知云。
B32n0173_p0250a12║贊曰。古德之示化坐立臥倒各呈善權。而全身飛昇而
B32n0173_p0250a13║去者鮮矣。二子草座沖天。非乘願力而來者奚能然乎。
B32n0173_p0250a14║其後九十年李唐鎮州城有普化和尚。於城之北門飛
B32n0173_p0250a15║去。鈴鐸之響隱隱於雲煙。豈異世之琨逖乎。爭奈遲一
B32n0173_p0250a16║鞭焉。
B32n0173_p0250a17║釋開成。光仁帝子桓武之兄也。幼敏穎而志佛乘。上甚
B32n0173_p0250a18║鍾愛。天平神護元年正月一日潛出宮入勝尾山。疊石
B32n0173_p0250a19║為塔禪宴其側。二月十五日仲算二師經行山中。適見
B32n0173_p0250a20║問曰。神彩麗靚又孔稚矣。深山孤閴何為居此。皇子告
B32n0173_p0250a21║素志。二師驚曰。已四旬餘以何為飡。對曰。二鳥銜物
B32n0173_p0250a22║置石塔上。我等甞之不知何味而又甘美。日日如是。
B32n0173_p0250a23║爾來雨露又不霑。二人相顧嘆嗟。延歸菴所。即日就二
B32n0173_p0250a24║師剃落受戒。一日二師與成鼎坐相語嗚咽涕泣。傍人
B32n0173_p0250a25║聳聽不知何事。良久二師避席揖成曰。證本有五智
B32n0173_p0250a26║震法雷五趣。只此二句眾人聞知。餘語不能曉。二公授
B32n0173_p0250b01║經帋并讓菴而佗之。初二師發願寫大般若經。啟白日
B32n0173_p0250b02║黑雲俄起雷落地。二師以其地為靈所䂓置般若。今
B32n0173_p0250b03║最勝峰是也。人又夢黃牛行道其地。二公乃種楮於此
B32n0173_p0250b04║地。上張羅網不令鳥下。傍設欄楥亦拒獸踐。已而紙
B32n0173_p0250b05║成。以書事託成而去。成居山為第二世。又業寫般若。
B32n0173_p0250b06║欲得淨金水祈求勝相。限以七日。滿夜夢一人容儀端
B32n0173_p0250b07║嚴衣冠莊麗。手持青錦苞。立房側石上曰。我以此金
B32n0173_p0250b08║與師為泥墨。成受之。便問公為誰。彼人以偈答曰。得
B32n0173_p0250b09║道以來不動性。自八正道垂權跡。能得解脫苦眾生
B32n0173_p0250b10║故號八幡大菩薩。覺見几上有金鋌徑三寸長七寸。成
B32n0173_p0250b11║感喜交集。其所立石今尚存焉。又祈水一日。夜夢一人
B32n0173_p0250b12║自北方飛來。形如夜叉。曰八幡大神令我取天竺白鷺
B32n0173_p0250b13║池水來充師之經滴也。成問誰乎。答曰信州諏方南宮
B32n0173_p0250b14║也。寤而見之清水盈閼伽器。成得金水乃棲桂窟（大桂腹朽
B32n0173_p0250b15║自然如洞窟在山中）寫般若經。寶龜三年二月夢八面八臂鬼長
B32n0173_p0250b16║丈餘率百千眷屬各取經紙投散山谷。夢覺知魔障
B32n0173_p0250b17║欲慰供之而不委軌則。忽二烏飛來落二札。祭文儀軌
B32n0173_p0250b18║也。成依軌供祭焉。又無事矣。世傳其軌。所謂荒神供
B32n0173_p0250b19║也。經六寒暑而功畢。金水亦無剩闕。就雷墮之地建
B32n0173_p0250b20║道場而安經遠期龍華之會。故號彌勒寺。成藏經時誓
B32n0173_p0250b21║曰。願以此淨業回六趣四生。更冀天子黎庶福壽康寧。
B32n0173_p0250b22║誓已五體投地。時四方山木皆悉偃僂。食頃而條直。只西
B32n0173_p0250b23║方一松樹獨猶傴。然後三百年寬治末年自朽倒。初寶龜
B32n0173_p0250b24║始光仁帝聞金水之事捨官租建如法堂移桂窟之居。
B32n0173_p0250b25║及彌勒寺成納田數百畝為寺產。天應元年十月四日
B32n0173_p0250b26║手執香爐向西低頭而寂。壽五十八。成平時自刻藥師
B32n0173_p0250c01║像奉事焉。趨化時其像淚滴至花座。後門弟子以像庋
B32n0173_p0250c02║經堂。其像今猶在。淚痕如新濕。
B32n0173_p0250c03║釋教待。不知何許人。久居園城寺。天安二年圓珍法師
B32n0173_p0250c04║與新羅山王二神相勝區到園城寺。待見珍如故舊。
B32n0173_p0250c05║時有檀越大友氏謂珍曰。待師日者甞曰。當寺主者已
B32n0173_p0250c06║生焉。有時曰。入唐焉。又曰來何暮。今朝曰寺主來也。然
B32n0173_p0250c07║則我奉待者久矣。乃與待以寺券付珍。及三尾神饍
B32n0173_p0250c08║饗新羅神待來賀之。然後形隱不見。珍問新羅神老待
B32n0173_p0250c09║沒而不見何。神曰彌勒菩薩之應化也。今已得師又何存
B32n0173_p0250c10║乎。珍還寺問大友氏。待公本貫何所。生平行業何如。大
B32n0173_p0250c11║友氏曰。不知何人。居此寺已百餘歲。平居不赴堂齋
B32n0173_p0250c12║有時往湖濱取魚鼈乾串當饌率為常。今聞已隱痛
B32n0173_p0250c13║哉。乃共大眾詣其房見殘乾魚。皆悉何藕蓮之類無
B32n0173_p0250c14║佗種。眾皆嘆異。年一百六十二歲。待甞與清水寺行睿
B32n0173_p0250c15║居士善。其來清水著木屐欵話終日云。
B32n0173_p0250c16║贊曰。善應無方者至人之化也。何之不可哉。而成公被
B32n0173_p0250c17║待于仲算。待公待珍師。是吾法因緣之所生。而時處之
B32n0173_p0250c18║成就者乎。然則因緣之與時處者吾佛之大訓矣哉。
B32n0173_p0250c19║
B32n0173_p0250c20║
B32n0173_p0250c21║
B32n0173_p0250c22║
B32n0173_p0250c23║
B32n0173_p0250c24║
B32n0173_p0250c25║
B32n0173_p0250c26║元亨釋書卷第十五　終