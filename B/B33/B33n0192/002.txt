B33n0192_p0015a01║欽定四庫全書
B33n0192_p0015a02║釋文紀卷二
B33n0192_p0015a03║明　梅鼎祚　輯
B33n0192_p0015a04║後漢
B33n0192_p0015a05║明帝（姓劉氏諱莊光武帝子）
B33n0192_p0015a06║詔報楚王英（明帝為太子時英獨歸附太子親愛之喜黃老學為浮屠齋戒祭祀初明
B33n0192_p0015a07║帝夢金人長大項有日光以問羣臣或曰西方有神其名曰佛陛下所夢得無是乎於是遣使
B33n0192_p0015a08║天竺問其道術圖其形像而還有經數千萬卷以虛無為宗包羅精麤善為宏濶遠大之言所
B33n0192_p0015a09║求在一體之內所明在視聽之外世俗或以為玄微深遠難得而測故王公大人觀死生報應
B33n0192_p0015a10║之際莫不矍然自失焉永平八年詔令天下死罪皆入縑贖英遣郎中令奉黃縑白紈三十匹
B33n0192_p0015a11║詣國相曰託在蕃輔過惡累積歡喜大恩奉送縑帛以贖愆罪國相以聞詔報英因以班示諸
B33n0192_p0015a12║國中傅英後大交方士造作圖書乃廢徙丹陽涇縣自殺）
B33n0192_p0015a13║楚王誦黃老之微言尚浮屠之仁祠潔齋三月與神為
B33n0192_p0015a14║誓何嫌何疑當有悔吝其還贖以助伊蒲塞桑門之盛
B33n0192_p0015a15║饌（後漢書　魏收魏書釋老志作章帝詔報楚王誤）
B33n0192_p0015a16║牟融（隋書經籍志牟子二卷後漢太尉牟融撰）
B33n0192_p0015b01║理惑論（三十七篇　一云蒼梧太守牟子博傳）
B33n0192_p0015b02║牟子既修經傳諸子書無大小靡不好之雖不樂兵法
B33n0192_p0015b03║然猶讀焉惟讀神仙不死之書抑而不信以為虛誕是
B33n0192_p0015b04║時靈帝崩後天下擾亂獨交州差安北方異人咸來在
B33n0192_p0015b05║焉多為神仙辟穀長生之術時人多有學者牟子常以
B33n0192_p0015b06║五經難之道家術士莫敢對焉比之於孟軻距楊朱墨
B33n0192_p0015b07║翟先是時牟子將母避世交趾年二十六歸蒼梧娶妻
B33n0192_p0015b08║太守聞其守學謁請署吏時年方盛志精於學又見世
B33n0192_p0015b09║亂無仕宦意竟遂不就是時諸州郡相疑隔塞不通太
B33n0192_p0015b10║守以其博學多識使致敬荊州牟子以為榮爵易讓使
B33n0192_p0015b11║命難辭遂嚴當行會被州牧優文處士辟之復稱疾不
B33n0192_p0015b12║起牧弟為豫章太守為中郎將笮融所殺時牧遣騎都
B33n0192_p0015b13║尉劉彥將兵赴之恐外界相疑兵不得進牧乃請牟子
B33n0192_p0015b14║曰弟為逆賊所害骨肉之痛憤發肝心當遣劉都尉行
B33n0192_p0015b15║恐外界疑難行人不通君文武兼備有專對才今欲相
B33n0192_p0015b16║屈之零陵桂陽假塗於通路何如牟子曰被秣伏櫪見
B33n0192_p0016a01║遇日久烈士忘身期必騁効遂嚴當發會其母卒亡遂
B33n0192_p0016a02║不果行久之退念以辯達之故輒見使命方世擾攘非
B33n0192_p0016a03║顯己之秋也乃歎曰老子絕聖棄智修身保真萬物不
B33n0192_p0016a04║干其志天下不易其樂天子不得臣諸侯不得友故可
B33n0192_p0016a05║貴也於是銳志於佛道兼研老子五千文含玄妙為酒
B33n0192_p0016a06║漿翫五經為琴簧世俗之徒多非之者以為背五經而
B33n0192_p0016a07║向異道欲爭則非道欲默則不能遂以筆墨之間略引
B33n0192_p0016a08║聖賢之言證解之名曰牟子理惑云
B33n0192_p0016a09║或問曰佛從何出生寧有先祖及國邑不皆何施行狀
B33n0192_p0016a10║何類乎牟子曰富哉問也請以不敏略說其要葢聞佛
B33n0192_p0016a11║化之為狀也積累道德數千億載不可紀記然臨得佛
B33n0192_p0016a12║時生於天竺假形於白淨王夫人晝寢夢乘白象身有
B33n0192_p0016a13║六牙欣然悅之遂感而孕以四月八日從母右脅而生
B33n0192_p0016a14║墯地行七步舉右手曰天上天下靡有踰我者也時天
B33n0192_p0016a15║地大動宮中皆明其日王家青衣復產一兒廄中白馬
B33n0192_p0016a16║亦乳白駒奴字車匿馬曰犍陟王常使隨太子太子有
B33n0192_p0016b01║三十二相八十種好身長丈六體皆金色頂有肉髻頰
B33n0192_p0016b02║車如師子舌自覆面手把千輻輪頂光照萬里此略說
B33n0192_p0016b03║其相年十七王為納妃鄰國女也太子坐則遷座寢則
B33n0192_p0016b04║異牀天道孔明陰陽而通遂懷一男六年乃生父王珍
B33n0192_p0016b05║偉太子為興宮觀妓女寶玩並列於前太子不貪世樂
B33n0192_p0016b06║意存道德年十九二月八日夜半呼車匿勒犍陟跨之
B33n0192_p0016b07║鬼神扶舉飛而出宮明日廓然不知所在王及吏民莫
B33n0192_p0016b08║不歔欷追之及田王曰未有爾時禱請神祇今既有爾
B33n0192_p0016b09║如玉如珪當續祿位而去何為太子曰萬物無常有存
B33n0192_p0016b10║當亡今欲學道度脫十方王知其彌堅遂起而還太子
B33n0192_p0016b11║徑去思道六年遂成佛焉所以孟夏之月生者不寒不
B33n0192_p0016b12║熱草木華英釋狐裘衣絺綌中呂之時也所以生天竺
B33n0192_p0016b13║者天地之中處其中和也所著經凡有十二部合八億
B33n0192_p0016b14║四千萬卷其大卷萬言已下小卷千言已上佛教授天
B33n0192_p0016b15║下度脫人民因以二月十五日泥洹而去其經戒續存
B33n0192_p0016b16║履能行之亦得無為福流後世持五戒者一月六齋齋
B33n0192_p0017a01║之日專心壹意悔過自新沙門持二百五十戒日日齋
B33n0192_p0017a02║其戒非優婆塞所得聞也威儀進止與古之典禮無異
B33n0192_p0017a03║終日竟夜講道誦經不預世事老子曰孔德之容唯道
B33n0192_p0017a04║是從其斯之謂也
B33n0192_p0017a05║問曰何以正言佛佛為何謂乎牟子曰佛者諡號也猶
B33n0192_p0017a06║名三皇神五帝聖也佛乃道德之元祖神明之宗緒佛
B33n0192_p0017a07║之言覺也怳惚變化分身散體或存或亡能小能大能
B33n0192_p0017a08║圓能方能老能少能隱能彰蹈火不燒履刃不傷在污
B33n0192_p0017a09║不染在禍無殃欲行則飛坐則揚光故號為佛也
B33n0192_p0017a10║問曰何謂之為道道何類也牟子曰道之言導也導人
B33n0192_p0017a11║致於無為牽之無前引之無後舉之無上抑之無下視
B33n0192_p0017a12║之無形聽之無聲四表為大綩綖其外毫釐為細間關
B33n0192_p0017a13║其內故謂之道
B33n0192_p0017a14║問曰孔子以五經為道教可拱而誦履而行今子說道
B33n0192_p0017a15║虛無怳惚不見其意不指其事何與聖人言異乎牟子
B33n0192_p0017a16║曰不可以所習為重所希為輕惑於外類失於中情立
B33n0192_p0017b01║事不失道德猶調弦不失宮商天道法四時人道法五
B33n0192_p0017b02║常老子曰有物混成先天地生可以為天下母吾不知
B33n0192_p0017b03║其名強字之曰道道之為物居家可以事親宰國可以
B33n0192_p0017b04║治民獨立可以治身履而行之充乎天地廢而不用消
B33n0192_p0017b05║而不離子不解之何異之有乎
B33n0192_p0017b06║問曰夫至實不華至辭不飾言約而至者麗事寡而達
B33n0192_p0017b07║者明故珠玉少而貴瓦礫多而賤聖人制七經之本不
B33n0192_p0017b08║過三萬言眾事備焉今佛經卷以萬計言以億數非一
B33n0192_p0017b09║人力所能堪也僕以為煩而不要矣牟子曰江海所以
B33n0192_p0017b10║異於行潦者以其深廣也五嶽所以別於丘陵者以其
B33n0192_p0017b11║高大也若高不絕山阜跛羊凌其巔深不絕涓流孺子
B33n0192_p0017b12║浴其淵麒麟不處苑囿之中吞舟之魚不遊數仞之谿
B33n0192_p0017b13║剖三寸之蚌求明月之珠探枳棘之巢求鳳凰之雛必
B33n0192_p0017b14║難獲也何者小不能容大也佛經前說億載之事却道
B33n0192_p0017b15║萬世之要太素未起太始未生乾坤肇興其微不可握
B33n0192_p0017b16║其纖不可入佛悉彌綸其廣大之外剖析其𥥆妙之內
B33n0192_p0018a01║靡不紀之故其經卷以萬計言以億數多多益具眾眾
B33n0192_p0018a02║益富何不要之有雖非一人所堪譬若臨河飲水飽而
B33n0192_p0018a03║自足焉知其餘哉（弘明𥥆上多一寂字誤）
B33n0192_p0018a04║問曰佛經眾多欲得其要而棄其餘直說其實而除其
B33n0192_p0018a05║華牟子曰否夫日月俱明各有所照二十八宿各有所
B33n0192_p0018a06║主百藥並生各有所愈狐裘備寒絺綌御暑舟輿異路
B33n0192_p0018a07║俱致行旅孔子不以五經之備復作春秋孝經者欲博
B33n0192_p0018a08║道術恣人意耳佛經雖多其歸為一也猶七典雖異其
B33n0192_p0018a09║貴道德仁義亦一也孝所以說多者隨人行而與之若
B33n0192_p0018a10║子夏子游俱問一孝而仲尼答之各異攻其短也何棄
B33n0192_p0018a11║之有哉
B33n0192_p0018a12║問曰佛道至尊至大堯舜周孔曷不修之乎七經之中
B33n0192_p0018a13║不見其辭子既躭詩書悅禮樂奚為復好佛道喜異術
B33n0192_p0018a14║豈能踰經傳美聖業哉竊為吾子不取也牟子曰書不
B33n0192_p0018a15║必孔丘之言藥不必扁鵲之方合義者從愈病者良君
B33n0192_p0018a16║子博取眾善以輔其身子貢云夫子何常師之有乎堯
B33n0192_p0018b01║事尹壽舜事務成周學呂望孔學老聃亦俱不見於七
B33n0192_p0018b02║經也四師雖聖比之於佛猶白鹿之與麒麟燕鳥之與
B33n0192_p0018b03║鳳凰也堯舜周孔且猶與之況佛身相好變化神力無
B33n0192_p0018b04║方焉能捨而不學乎五經事義或有所關佛不見記何
B33n0192_p0018b05║足怪疑哉
B33n0192_p0018b06║問曰云佛有三十二相八十種好何其異於人之甚也
B33n0192_p0018b07║殆富耳之語非實之云也牟子曰諺云少所見多所怪
B33n0192_p0018b08║覩馲駝言馬腫背堯眉八彩舜目重瞳子臯陶馬喙文
B33n0192_p0018b09║王四乳禹耳參漏周公背僂伏羲龍鼻仲尼反頨老子
B33n0192_p0018b10║日角月玄鼻有雙柱手把十文足蹈二五此非異於人
B33n0192_p0018b11║乎佛之相好奚足疑哉
B33n0192_p0018b12║問曰孝經言身體髮膚受之父母不敢毀傷曾子臨沒
B33n0192_p0018b13║啟予手啟予足今沙門剃頭何其違聖人之語不合孝
B33n0192_p0018b14║子之道也吾子常好論是非平曲直而反善之乎牟子
B33n0192_p0018b15║曰夫訕聖賢不仁平不中不智也不仁不智何以樹德
B33n0192_p0018b16║德將不樹頑嚚之儔也論何容易乎昔齊人乘船渡江
B33n0192_p0019a01║其父墮水其子攘臂捽頭顛倒使水從口出而父命得
B33n0192_p0019a02║蘇夫捽頭顛倒不孝莫大然以全父之身若拱手修孝
B33n0192_p0019a03║子之常父命絕於水矣孔子曰可與適道未可與權所
B33n0192_p0019a04║謂時宜施者也且孝經曰先王有至德要道而泰伯短
B33n0192_p0019a05║髮文身自從吳越之俗違於身體髮膚之義然孔子稱
B33n0192_p0019a06║之其可謂至德矣仲尼不以其短髮毀之也由是而觀
B33n0192_p0019a07║苟有大德不拘於小沙門捐家財棄妻子不聽音不視
B33n0192_p0019a08║色可謂讓之至也何違聖語不合孝乎豫讓吞炭漆身
B33n0192_p0019a09║聶政皮面自刑伯姬蹈火高行截容君子為勇而有義
B33n0192_p0019a10║不聞譏其自毀沒也沙門剃除鬚髮而比之於四人不
B33n0192_p0019a11║已遠乎
B33n0192_p0019a12║問曰夫福莫踰於繼嗣不孝莫過於無後沙門棄妻子
B33n0192_p0019a13║捐財貨或終身不娶何其違福孝之行也自苦而無奇
B33n0192_p0019a14║自拯而無異矣牟子曰夫長左者必短右大前者必狹
B33n0192_p0019a15║後孟公綽為趙魏老則優不可以為滕薛大夫妻子財
B33n0192_p0019a16║物世之餘也清躬無為道之妙也老子曰名與身孰親
B33n0192_p0019b01║身與貨孰多又曰觀三代之遺風覽乎儒墨之道術誦
B33n0192_p0019b02║詩書修禮節崇仁義視清潔鄉人傳業名譽洋溢此中
B33n0192_p0019b03║士所施行恬淡者所不恤故前有隨珠後有虓虎見之
B33n0192_p0019b04║走而不敢取何也先其命而後其利也許由栖巢木夷
B33n0192_p0019b05║齊餓首陽孔聖稱其賢曰求仁得仁者也不聞譏其無
B33n0192_p0019b06║後無貨也沙門修道德以易遊世之樂反淑賢以貿妻
B33n0192_p0019b07║子之歡是不為奇孰與為奇是不為異孰與為異哉
B33n0192_p0019b08║問曰黃帝垂衣裳製服飾箕子陳洪範貌為五事首孔
B33n0192_p0019b09║子作孝經服為三德始又曰正其衣冠尊其瞻視原憲
B33n0192_p0019b10║雖貧不離華冠子路遇難不忘結纓今沙門剃頭髮被
B33n0192_p0019b11║赤布見人無跪起之禮威儀無盤旋之容止何其違貌
B33n0192_p0019b12║服之制乖縉紳之飾也牟子曰老子云上德不德是以
B33n0192_p0019b13║有德下德不失德是以無德三皇之時食肉衣皮巢居
B33n0192_p0019b14║穴處以崇質朴豈復須章黼之冠曲裘之飾哉然其人
B33n0192_p0019b15║稱有德而孰疣之信而無為沙門之行有似之矣或曰
B33n0192_p0019b16║如子之言則黃帝堯舜周孔之儔棄而不足法也牟子
B33n0192_p0020a01║曰夫見博則不迷聽聰則不惑堯舜周孔修世事也佛
B33n0192_p0020a02║與老子無為志也仲尼栖栖七十餘國許由聞禪洗耳
B33n0192_p0020a03║於淵君子之道或出或處或默或語不溢其情不淫其
B33n0192_p0020a04║性故其道為貴在乎所用何棄之有乎
B33n0192_p0020a05║問曰佛道言人死當復更生僕不信此言之審也牟子
B33n0192_p0020a06║曰人臨死其家上屋呼之死已復呼誰或曰呼其魂魄
B33n0192_p0020a07║牟子曰神還則生不還神何之乎曰成鬼神牟子曰是
B33n0192_p0020a08║也魂神固不滅矣但身自朽爛耳身譬如五穀之根葉
B33n0192_p0020a09║魂神如五穀之種實根葉生必當死種實豈有終亡得
B33n0192_p0020a10║道身滅耳老子曰吾所以有大患以吾有身也若吾無
B33n0192_p0020a11║身吾有何患又曰功成名遂身退天之道也或曰為道
B33n0192_p0020a12║亦死不為道亦死有何異乎牟子曰所謂無一日之善
B33n0192_p0020a13║而問終身之譽者也有道雖死神歸福堂為惡既死神
B33n0192_p0020a14║當其殃愚夫闇於成事賢智預於未萌道與不道如金
B33n0192_p0020a15║比草善之與惡如白方黑焉得不異而言何異乎
B33n0192_p0020a16║問曰孔子云未能事人焉能事鬼未知生焉知死此聖
B33n0192_p0020b01║人之所紀也今佛家輒說生死之事鬼神之務此殆非
B33n0192_p0020b02║聖喆之語也夫履道者當虛無澹泊歸志質朴何為乃
B33n0192_p0020b03║道生死以亂志說鬼神之餘事乎牟子曰若子之言所
B33n0192_p0020b04║謂見外未識內者也孔子疾子路不問本末以此抑之
B33n0192_p0020b05║耳孝經曰為之宗廟以鬼享之春秋祭祀以時思之又
B33n0192_p0020b06║曰生事愛敬死事哀慼豈不教人事鬼神知生死哉周
B33n0192_p0020b07║公為武王請命曰旦多才多藝能事鬼神夫何為也佛
B33n0192_p0020b08║經所說生死之趣非此類乎老子曰既知其子復守其
B33n0192_p0020b09║母沒身不殆又曰用其光復其明無遺身殃此道生死
B33n0192_p0020b10║之所趣吉凶之所住至道之要實貴寂寞佛家豈好言
B33n0192_p0020b11║乎來問不得不對耳鐘鼓豈有自鳴者桴加而有聲矣
B33n0192_p0020b12║問曰孔子曰攻乎異端斯害也已孟子譏陳相之學許
B33n0192_p0020b13║行曰吾聞出自幽谷遷于喬木未聞下喬木入幽谷者
B33n0192_p0020b14║也吾子弱冠學堯舜周孔之道而今舍之更學釋氏之
B33n0192_p0020b15║術不已惑乎牟子曰此吾未解大道時之餘語耳若子
B33n0192_p0020b16║可謂見禮制之華而闇道德之實闚炬燭之明未覩天
B33n0192_p0021a01║庭之日也孔子所言矯世法矣孟軻所云疾專一耳昔
B33n0192_p0021a02║孔子欲居九夷曰君子居之何陋之有及仲尼不容於
B33n0192_p0021a03║魯衛孟軻不用於齊梁豈復仕於吳越乎禹出西羌而
B33n0192_p0021a04║聖喆瞽瞍生舜而頑嚚由余產西戎而霸秦管蔡自河
B33n0192_p0021a05║洛而流言傳曰北辰之星在天之中在人之北以此觀
B33n0192_p0021a06║之漢地未必為天中也佛經所說上下周極含血之類
B33n0192_p0021a07║物皆屬佛焉是以吾復尊而學之何為當舍堯舜周孔
B33n0192_p0021a08║之道金玉不相傷精魄不相妨謂人為惑時自惑乎
B33n0192_p0021a09║問曰蓋以父之財乞路人不可謂惠二親尚存殺己代
B33n0192_p0021a10║人不可謂仁今佛經云太子須大拏以父之財施與遠
B33n0192_p0021a11║人國之寶象以賜怨家妻子棄與他人不敬其親而敬
B33n0192_p0021a12║他人者謂之悖禮不愛其親而愛他人謂之悖德須大
B33n0192_p0021a13║拏不孝不仁而佛家尊之豈不異哉牟子曰五經之義
B33n0192_p0021a14║立嫡以長太王見昌之志轉季為嫡遂成周業以致太
B33n0192_p0021a15║平娶妻之義必告父母舜不告而娶以成大倫貞士須
B33n0192_p0021a16║聘請賢臣待徵召伊尹負鼎干湯甯戚叩角要齊湯以
B33n0192_p0021b01║致王齊以之霸禮男女不親授嫂溺則援之以手權其
B33n0192_p0021b02║急也苟見其大不拘於小大人豈拘常也須大拏覩世
B33n0192_p0021b03║之無常財貨非己寶故恣意布施以成大道父國受其
B33n0192_p0021b04║祚怨家不得入至於成佛父母兄弟皆得度世是不為
B33n0192_p0021b05║孝是不為仁孰為仁孝哉
B33n0192_p0021b06║問曰佛道崇無為樂施與持戒兢兢如臨深淵者今沙
B33n0192_p0021b07║門躭好酒漿或畜妻子取賤賣貴專行詐紿此乃世之
B33n0192_p0021b08║偽而佛道謂之無為邪牟子曰工輸能與人斧斤繩墨
B33n0192_p0021b09║而不能使人巧聖人能授人道不能使人履而行之也
B33n0192_p0021b10║臯陶能罪盜人不能使貪夫為夷齊五刑能誅無狀不
B33n0192_p0021b11║能使惡人為曾閔堯不能化丹朱周公不能訓管蔡豈
B33n0192_p0021b12║唐教之不著周道之不備哉然無如惡人何也譬之世
B33n0192_p0021b13║人學通七經而迷於財色可謂六藝之邪婬乎河伯雖
B33n0192_p0021b14║神不能溺陸地人飄風雖疾不能使湛水揚塵當患人
B33n0192_p0021b15║不能行豈可謂佛道有惡乎（紿一作詭）
B33n0192_p0021b16║問曰孔子稱奢則不遜儉則固與其不遜也寧固叔孫
B33n0192_p0022a01║曰儉者德之恭侈者惡之大也今佛家以空財布施為
B33n0192_p0022a02║名盡貨與人為貴豈有福哉牟子曰彼一時也此一時
B33n0192_p0022a03║也仲尼之言疾奢而無禮叔孫之論刺桓公之刻楹非
B33n0192_p0022a04║禁布施也舜耕歷山恩不及州里太公屠牛惠不逮妻
B33n0192_p0022a05║子及其見用恩流八荒惠施四海饒財多貨貴其能與
B33n0192_p0022a06║貧困屢空貴其履道許由不貪四海伯夷不甘其國虞
B33n0192_p0022a07║卿捐萬戶之封救窮人之急各得其志也僖負覉以一餐
B33n0192_p0022a08║之惠全其所居之閭宣孟以一飯之故活其不貲之軀
B33n0192_p0022a09║陰施出於不意陽報皎如白日況傾家財發善意其功
B33n0192_p0022a10║德巍巍如嵩泰悠悠如江海矣懷善者應之以祚挾惡
B33n0192_p0022a11║者報之以殃未有種稻而得麥施禍而獲福者也
B33n0192_p0022a12║問曰夫事莫過於誠說莫過於實老子除華飾之辭崇
B33n0192_p0022a13║質朴之語佛經說不指其事徒廣取譬喻譬喻非道之
B33n0192_p0022a14║要合異為同非事之妙雖辭多語博猶玉屑一車不以
B33n0192_p0022a15║為寶矣牟子曰事嘗共見者可說以實一人見一人不
B33n0192_p0022a16║見者難與誠言也昔人未見麟問嘗見者麟何類乎見
B33n0192_p0022b01║者曰麟如麟也問者曰若吾嘗見麟則不問子矣而云麟
B33n0192_p0022b02║如麟寧可解哉見者曰麟麏身牛尾鹿蹄馬背問者霍
B33n0192_p0022b03║解孔子曰人不知而不慍不亦君子乎老子云天地之
B33n0192_p0022b04║間其猶槖籥乎又曰譬道於天下猶川谷與江海豈復
B33n0192_p0022b05║華飾乎論語曰為政以德譬如北辰引天以比人也子
B33n0192_p0022b06║夏曰譬諸草木區以別之矣詩之三百牽物合類自諸
B33n0192_p0022b07║子讖緯聖人秘要莫不引譬取喻子獨惡佛說經牽譬
B33n0192_p0022b08║喻邪
B33n0192_p0022b09║問曰人之處世莫不好富貴而惡貧賤樂歡逸而憚勞
B33n0192_p0022b10║倦黃帝養性以五肴為上孔子食不厭精膾不厭細
B33n0192_p0022b11║今沙門被赤布日一食閉六情自畢於世若茲何聊之
B33n0192_p0022b12║有牟子曰富與貴是人所欲不以其道得之不處也貧
B33n0192_p0022b13║與賤是人之所惡不以其道得之不去也老子曰五色
B33n0192_p0022b14║令人目盲五音令人耳聾五味令人口爽馳騁畋獵令
B33n0192_p0022b15║人心發狂難得之貨令人行妨聖人為腹不為目此言
B33n0192_p0022b16║豈虛哉柳下惠不以三公之位易其行叚干木不以其
B33n0192_p0023a01║身易魏文之富許由巢父栖木而居自謂安於帝宇夷
B33n0192_p0023a02║齊餓于首陽自謂飽於文武葢各得其志而已何不聊
B33n0192_p0023a03║之有乎
B33n0192_p0023a04║問曰若佛經深妙靡麗子胡不談之於朝廷論之於君
B33n0192_p0023a05║父修之於閨門接之於朋友何復學經傳讀諸子乎牟
B33n0192_p0023a06║子曰子未達其源而問其流也夫陳俎豆於壘門建旌
B33n0192_p0023a07║旗於朝堂衣狐裘以當蕤賔被絺綌以御黃鍾非不麗
B33n0192_p0023a08║也乖其處非其時也故持孔子之術入商鞅之門齎孟
B33n0192_p0023a09║軻之說詣蘇張之庭功無分寸過有丈尺矣老子曰上
B33n0192_p0023a10║士聞道勤而行之中士聞道若存若亡下士聞道大
B33n0192_p0023a11║笑之吾懼大笑故不為談也渴不必待江河而飲井泉
B33n0192_p0023a12║之水何所不飽是以復治經傳耳
B33n0192_p0023a13║問曰漢地始聞佛道其所從出邪牟子曰昔孝明皇帝
B33n0192_p0023a14║夢見神人身有日光飛在殿前欣然悅之明日博問羣
B33n0192_p0023a15║臣此為何神有通人傅毅曰臣聞天竺有得道者號之
B33n0192_p0023a16║曰佛飛行虛空身有日光殆將其神也於是上悟遣使
B33n0192_p0023b01║者張騫羽林中郎將秦景博士弟子王遵等十二人於大
B33n0192_p0023b02║月支寫佛經四十二章藏在蘭臺石室第十四間時於
B33n0192_p0023b03║洛陽城西雍門外起佛寺於其壁畫千乘萬騎繞塔三
B33n0192_p0023b04║帀又於南宮清涼臺及開陽城門上作佛像明帝存時
B33n0192_p0023b05║預修造壽陵陵曰顯節亦於其上作佛圖像時國豐民
B33n0192_p0023b06║寧遠夷慕義學者由此而滋
B33n0192_p0023b07║問曰老子云知者不言言者不知又曰大辯若訥大巧
B33n0192_p0023b08║若拙君子恥言過行設沙門有至道奚不坐而行之何
B33n0192_p0023b09║復談是非論曲直乎僕以為此德行之賤也牟子曰來
B33n0192_p0023b10║春當大饑今秋不食黃鍾應寒蕤賔重裘備預雖早不
B33n0192_p0023b11║免於愚老子所云謂得道者耳未得道者何知之有乎
B33n0192_p0023b12║大道一言而天下悅豈非大辯乎老子不云乎功遂身
B33n0192_p0023b13║退天之道也身既退矣又何言哉今之沙門未及得道
B33n0192_p0023b14║何得不言老氏亦猶言也如其無言五千何述焉若知
B33n0192_p0023b15║而不言可也既不能知又不能言愚人也故能言不能
B33n0192_p0023b16║行國之師也能行不能言國之用也能行能言國之寶
B33n0192_p0024a01║也三品各有所施何德之賤乎唯不能言又不能行是
B33n0192_p0024a02║謂賤也
B33n0192_p0024a03║問曰如子之言徒當學辯達修言論豈復治情性履道
B33n0192_p0024a04║德乎牟子曰何難悟之甚乎夫言語談論各有時也璩
B33n0192_p0024a05║瑗曰邦有道則直邦無道則卷而懷之甯武子曰邦有
B33n0192_p0024a06║道則智邦無道則愚孔子曰可與言而不與言失人不
B33n0192_p0024a07║可與言而與言失言故智愚自有時談論各有意何為
B33n0192_p0024a08║當言論而不行哉
B33n0192_p0024a09║問曰子云佛道至尊至快無為澹泊世人學士多譏毀
B33n0192_p0024a10║之云其辭說廓落難用虛無難信何乎牟子曰至味不
B33n0192_p0024a11║合於眾口大音不比於眾耳作咸池設大章發簫韶詠
B33n0192_p0024a12║九成莫之和也張鄭衛之弦歌時俗之音必不期而拊
B33n0192_p0024a13║手也故宋玉云客歌於郢為下里之曲和者千人引商
B33n0192_p0024a14║徵角眾莫之應此皆悅邪聲不曉於大度者也韓非以
B33n0192_p0024a15║管闚之見而謗堯舜接輿以毛釐之分而刺仲尼皆躭
B33n0192_p0024a16║小而忽大者也夫聞清商而謂之角非彈弦之過聽者
B33n0192_p0024b01║之不聰矣見和璧而名之石非璧之賤也視者之不明
B33n0192_p0024b02║矣神蛇能斷而復續不能使人不斷也靈龜發夢於宋
B33n0192_p0024b03║元不能免豫且之網大道無為非俗所見不為譽者貴
B33n0192_p0024b04║不為毀者賤用不用自天也行不行乃時也信不信其
B33n0192_p0024b05║命也
B33n0192_p0024b06║問曰吾子以經傳理佛之說其辭富而義顯其文熾而
B33n0192_p0024b07║說美得無非其誠是子之辨也牟子曰非吾辨也見博
B33n0192_p0024b08║故不惑耳問曰見博其有術乎牟子曰由佛經也吾未
B33n0192_p0024b09║解佛經之時惑甚於子雖誦五經適以為華未成實矣
B33n0192_p0024b10║吾既覩佛經之說覽老子之要守恬惔之性觀無為之
B33n0192_p0024b11║行還視世事猶臨天井而闚谿谷登嵩岱而見丘垤矣
B33n0192_p0024b12║五經則五味佛道則五穀矣吾自聞道以來如開雲見
B33n0192_p0024b13║白日炬火入冥室焉
B33n0192_p0024b14║問曰子云佛經如江海其文如錦繡何不以佛經答吾
B33n0192_p0024b15║問而復引詩書合異為同乎牟子曰渴者不必須江海
B33n0192_p0024b16║而飲饑者不必待敖倉而飽道為智者設辯為達者通
B33n0192_p0025a01║書為曉者傳事為見者明吾以子知其意故引其事若
B33n0192_p0025a02║說佛經之語談無為之要譬對盲者說五色為聾者奏
B33n0192_p0025a03║五音也師曠雖巧不能彈無絃之琴狐貉雖熅不能熱
B33n0192_p0025a04║無氣之人公明儀為牛彈清角之操伏食如故非牛不
B33n0192_p0025a05║聞不合其耳矣轉為蚉䖟之聲孤犢之鳴即掉尾奮耳
B33n0192_p0025a06║蹀𨇾而聽是以詩書理子耳
B33n0192_p0025a07║問曰吾昔在京師入東觀遊太學視俊士之所規聽儒
B33n0192_p0025a08║林之所論未聞修佛道以為貴自損容以為上也吾子
B33n0192_p0025a09║曷為躭之哉夫行迷則改路術窮則反故可不思歟牟
B33n0192_p0025a10║子曰夫長於變者不可示以詐通於道者不可驚以怪
B33n0192_p0025a11║審於辭者不可惑以言達於義者不可動以利也老子
B33n0192_p0025a12║曰名者身之害利者行之穢又曰設詐立權虛無自貴
B33n0192_p0025a13║修閨門之禮術時俗之際會赴趣間隙務合當世此下
B33n0192_p0025a14║士之所行中士之所廢也況至道之蕩蕩上聖之所行
B33n0192_p0025a15║乎杳兮如天淵兮如海不合闚牆之士數仞之夫固其
B33n0192_p0025a16║宜也彼見其門我覩其室彼采其華我取其實彼求其
B33n0192_p0025b01║備我守其一子速改路吾請履之故禍福之源未知何
B33n0192_p0025b02║若矣
B33n0192_p0025b03║問曰子以經傳之辭華麗之說褒讚佛行稱譽其德高
B33n0192_p0025b04║者陵青雲廣者踰地圻得無踰其本過其實乎而僕譏
B33n0192_p0025b05║刺頗得疹而中其病也牟子曰吁吾之所褒猶以塵埃
B33n0192_p0025b06║附嵩泰收朝露投江海子之所謗猶握瓢觚欲減江海
B33n0192_p0025b07║躡耕耒欲損崑崙側一掌以翳日光舉土塊以塞河衝
B33n0192_p0025b08║吾所褒不能使佛高子之毀不能令其下也
B33n0192_p0025b09║問曰王喬赤松八𠎣之籙神書百七十卷長生之事與
B33n0192_p0025b10║佛經豈同乎牟子曰比其類猶五霸之與五帝陽貨之
B33n0192_p0025b11║與仲尼比其形猶丘垤之與華恒涓瀆之與江海比其
B33n0192_p0025b12║文猶虎鞹之與羊皮斑紵之與錦繡也道有九十六種
B33n0192_p0025b13║至於尊大莫尚佛道也神𠎣之書聽之則洋洋盈耳求
B33n0192_p0025b14║其效猶握風而捕影是以大道之所不取無為之所不
B33n0192_p0025b15║貴焉得同哉
B33n0192_p0025b16║問曰為道者或辟穀不食而飲酒啖肉亦云老氏之術
B33n0192_p0026a01║也然佛道以酒肉為上戒而反食穀何其乖異乎牟子
B33n0192_p0026a02║曰眾道叢殘凡有九十六種澹泊無為莫尚於佛吾觀
B33n0192_p0026a03║老氏上下之篇聞其禁五味之戒未覩其絕五穀之語
B33n0192_p0026a04║聖人制七典之文無止糧之術老子著五千之文無辟
B33n0192_p0026a05║穀之事聖人云食穀者智食草者癡食肉者悍食氣者
B33n0192_p0026a06║壽世人不達其事見六禽閉氣不息秋冬不食欲效而
B33n0192_p0026a07║為之不知物類各自有性猶磁石取鐵不能移毫毛矣
B33n0192_p0026a08║問曰穀寧可絕不牟子曰吾未解大道之時亦嘗學焉
B33n0192_p0026a09║辟穀之法數千百術行之無效為之無徵故廢之耳觀
B33n0192_p0026a10║吾所從學師三人或自稱七百五百三百歲然吾從其
B33n0192_p0026a11║學未三載間各自殞沒所以然者葢由絕穀不食而啖
B33n0192_p0026a12║百果享肉則重盤飲酒則傾罇精亂神昬穀氣不充耳
B33n0192_p0026a13║目迷惑婬邪不禁吾問其故何答曰老子云損之又損
B33n0192_p0026a14║以至於無為徒當日損耳然吾觀之但日益而不損也
B33n0192_p0026a15║是以各不至知命而死矣且堯舜周孔各不能百載而
B33n0192_p0026a16║末世愚惑欲服食辟穀求無窮之壽哀哉
B33n0192_p0026b01║問曰為道之人云能卻疾不病弗御鍼藥而愈信有之
B33n0192_p0026b02║乎何以佛家有病而進鍼藥邪牟子曰老子云物壯則
B33n0192_p0026b03║老謂之不道不道早已唯有得道者不生亦不壯不壯
B33n0192_p0026b04║亦不老不老亦不病不病亦不朽是以老子以身為大
B33n0192_p0026b05║患焉武王居病周公乞命仲尼有疾子路請禱吾見聖
B33n0192_p0026b06║人皆有疾矣未覩其無病也神農嘗草殆死者數十黃
B33n0192_p0026b07║帝稽首受針於岐伯此之三聖豈當不如今之道士乎
B33n0192_p0026b08║察省斯言亦足以發矣
B33n0192_p0026b09║問曰道皆無為一也子何以分別羅列云其異乎更令
B33n0192_p0026b10║學者狐疑僕以為費而無益也牟子曰俱謂之草眾草
B33n0192_p0026b11║之性不可勝言俱謂之金眾金之性不可勝言同類殊
B33n0192_p0026b12║性萬物皆然豈徒道乎昔楊墨塞羣儒之路車不得前
B33n0192_p0026b13║人不得步孟軻闢之乃知所從師曠彈琴俟知音之在
B33n0192_p0026b14║後聖人制法冀君子之將覩也玉石同匱猗頓為之於
B33n0192_p0026b15║悒朱紫相奪仲尼為之歎息日月非不明眾陰蔽其光
B33n0192_p0026b16║佛道非不正眾私掩其公是以吾分而別之臧文之智
B33n0192_p0027a01║微生之直仲尼不假者皆正世之語何費而無益乎
B33n0192_p0027a02║問曰吾子訕神𠎣抑奇怪不信有不死之道是也何為
B33n0192_p0027a03║獨信佛道當得度世乎佛在異域子足未履其地目不
B33n0192_p0027a04║見其所徒觀其文而信其行夫觀華者不能知實視影
B33n0192_p0027a05║者不能審形殆其不誠乎牟子曰孔子曰視其所以觀
B33n0192_p0027a06║其所由察其所安人焉廋哉昔呂望周公問於施政各
B33n0192_p0027a07║知其後所以終顏淵乘駟之日見東野車之馭知其將
B33n0192_p0027a08║敗子貢觀邾魯之會而昭其所以喪仲尼聞師曠之絃
B33n0192_p0027a09║而識文王之操季子聽樂覧眾國之風何必足履目見
B33n0192_p0027a10║乎
B33n0192_p0027a11║問曰僕嘗遊于闐之國數與沙門道人相見以吾事難
B33n0192_p0027a12║之皆莫對而辭退多改志而移意子獨難改革乎牟子
B33n0192_p0027a13║曰輕羽在高遇風則飛細石在谿得流則轉唯泰山不
B33n0192_p0027a14║為飄風動磐石不為疾流移梅李遇霜而落葉唯松柏
B33n0192_p0027a15║之難凋矣子所見道人必學未浹見未博故有屈退耳
B33n0192_p0027a16║以吾之頑且不可窮況明道者乎子不自改而欲改人
B33n0192_p0027b01║吾未聞仲尼追盜蹠湯武法桀紂者矣
B33n0192_p0027b02║問曰神仙之術秋冬不食或入室累旬而不出可謂澹
B33n0192_p0027b03║泊之至也僕以為可尊而貴殆佛道之不若乎牟子曰
B33n0192_p0027b04║指南為北自謂不惑以西為東自謂不矇以鴟梟而笑
B33n0192_p0027b05║鳳凰執螻蚓而調龜龍蟬之不食君子不貴蛙蟒穴藏
B33n0192_p0027b06║聖人不重孔子曰天地之性以人為貴不聞尊蟬蟒也
B33n0192_p0027b07║然世人固有啖菖蒲而棄桂薑覆甘露而啜酢漿者矣
B33n0192_p0027b08║毫毛雖小視之可察泰山之大背之不見志有留與不
B33n0192_p0027b09║留意有銳與不銳魯尊季氏而卑仲尼吳賢宰嚭不肖
B33n0192_p0027b10║子胥子之所疑不亦宜乎
B33n0192_p0027b11║問曰道家云堯舜周孔七十二弟子皆不死而𠎣佛家
B33n0192_p0027b12║云人皆當死莫能免何哉牟子曰此妖妄之言非聖人
B33n0192_p0027b13║所語也老子曰天地尚不得長久而況人乎孔子曰賢
B33n0192_p0027b14║者避世仁孝常在吾覽六藝觀傳記堯有殂落舜有蒼
B33n0192_p0027b15║梧之山禹有會稽之陵伯夷叔齊有首陽之墓文王不
B33n0192_p0027b16║及誅討而沒武王不能待成王大而崩周公有改葬之
B33n0192_p0028a01║篇仲尼有兩楹之夢伯魚有先父之年子路有葅醢之
B33n0192_p0028a02║語伯牛有亡命之文曾參有啟足之詞顏淵有不幸短
B33n0192_p0028a03║命之記苗而不秀之喻皆著在經典聖人至言也吾以
B33n0192_p0028a04║經傳為證世人為驗而云不死者豈不惑哉
B33n0192_p0028a05║問曰子之所解誠悉備焉固非僕等之所聞也然子所
B33n0192_p0028a06║理何以止著三十七條亦有法乎牟子曰夫轉蓬漂而
B33n0192_p0028a07║車輪成窊木流而舟檝設蜘蛛布而罻羅陳鳥跡見而
B33n0192_p0028a08║文字作故有法成易無法成難吾覽佛經之要有三十
B33n0192_p0028a09║七品老氏道經亦三十七篇故法之焉於是惑人聞之
B33n0192_p0028a10║踧然失色义手避席逡巡俯伏曰鄙人矇瞽生於幽仄
B33n0192_p0028a11║敢出愚言弗慮禍福今也聞命霍如湯雪請得革情灑
B33n0192_p0028a12║心自勅願受五戒作優婆塞（梁釋僧祐弘明集）
B33n0192_p0028a13║嚴佛調（亦云浮調臨淮人漢靈中平時與安侯清都尉安玄傳譯法鏡五部省而不煩號為難繼
B33n0192_p0028a14║又撰十慧傳于世）
B33n0192_p0028a15║沙彌十慧章句序
B33n0192_p0028a16║昔在佛世經法未記言出尊口弟子誦習辭約而義博
B33n0192_p0028b01║說解而妙湥佛既泥洹微言永絕猶穀水消竭日月隕
B33n0192_p0028b02║墜於是眾賢共使阿難演其所聞凡所著出十二部經
B33n0192_p0028b03║其後高明各為注說章句解故或以十數有菩薩者出
B33n0192_p0028b04║自安息字世高韜弘稽古靡經不綜愍俗童蒙示以橋
B33n0192_p0028b05║梁於是漢邦敷宣佛法凡厥所出數百萬言或以口解
B33n0192_p0028b06║或以文傳唯沙彌十慧未聞深說夫十者數之終慧者
B33n0192_p0028b07║道之本也物非數不定行非道不度其文郁郁其用亹
B33n0192_p0028b08║亹廣彌三界近觀諸身調以不敏得充賢次學未浹聞
B33n0192_p0028b09║行未中四夙罹殃咎遘和上憂長無過庭善誘之教
B33n0192_p0028b10║悲窮自澘無所繫心於是發憤忘食因閒厯思遂作十
B33n0192_p0028b11║慧章句不敢自專事喻眾經上以達道德下以慰己志
B33n0192_p0028b12║創奧博崇尚之賢不足留意未升堂室者可以啟蒙焉
B33n0192_p0028b13║（釋僧祐出三藏記集）
B33n0192_p0028b14║吳
B33n0192_p0028b15║廢主孫亮（字子明吳郡富春人權少子）
B33n0192_p0028b16║與眾僧論優婆塞支謙書（謙字恭明一名越大月支人祖父漢末歸化謙
B33n0192_p0029a01║從學法典博覽經籍世間藝術多所綜習為人細長黑瘦眼多白而睛黃時人語曰支郎眼中
B33n0192_p0029a02║黃身軀雖細是智囊吳主孫權拜謙為博士使輔導東宮甚加寵秩及太子登即位隱穹隘山
B33n0192_p0029a03║不交世務後卒於山中亮與眾僧書）
B33n0192_p0029a04║支恭明不救所疾其業履沖素始終可尚為之惻愴不
B33n0192_p0029a05║能已已（出三藏記集傳　開元釋教錄）
B33n0192_p0029a06║康僧會（其先康居人世居天竺移交趾出家礪行博覽屬文吳孫權赤烏中至建業為營建初寺
B33n0192_p0029a07║由是江左大法遂興晉武初卒）
B33n0192_p0029a08║安般守意經序（會在吳朝注安般守意法鏡道樹三經并製經序辭趣雅贍義旨微
B33n0192_p0029a09║密並見重後世）
B33n0192_p0029a10║夫安般者諸佛之大乘以濟眾生之漂流也其事有六
B33n0192_p0029a11║以治六情情有內外眼耳鼻口身心謂之內矣色聲香
B33n0192_p0029a12║味細滑邪念謂之外也經曰諸海十二事謂內外六情
B33n0192_p0029a13║之受邪行猶海受流餓夫夢飯葢無滿足也心之溢盪
B33n0192_p0029a14║無微不浹怳惚髣髴出入無間視之無形聽之無聲逆
B33n0192_p0029a15║之無前尋之無後深微細妙形無絲髮梵釋𠎣聖所不
B33n0192_p0029a16║能照明默種于此化生乎彼非凡所覩謂之陰也猶以
B33n0192_p0029b01║晦曀種夫粢芬闓手覆種孳有萬億旁人不覩其形種
B33n0192_p0029b02║家不知其數也一朽乎下萬生乎上彈指之間心九百
B33n0192_p0029b03║六十轉一日一夕十三億意意有一身心不自知猶彼
B33n0192_p0029b04║種夫也是以行寂繫意著息數一至十十數不誤意定
B33n0192_p0029b05║在之小定三日大定七日寂無他念泊然若死謂之一
B33n0192_p0029b06║禪禪棄也棄十三億穢念之意已獲數定轉念著隨蠲
B33n0192_p0029b07║除其八正有二意意定在隨由在數矣垢濁消滅心稍
B33n0192_p0029b08║清淨謂之二禪也又除其一注意鼻頭謂之止也得止
B33n0192_p0029b09║之行三毒四趣五陰六冥諸穢滅矣煛然心明踰明月
B33n0192_p0029b10║珠婬邪污心猶鏡處泥穢垢污焉偃以照天覆以臨土
B33n0192_p0029b11║聰睿聖達萬土臨照雖有天地之大靡一夫而能覩所
B33n0192_p0029b12║以然者由其垢濁眾垢污心有踰彼鏡矣若得良師剗
B33n0192_p0029b13║刮瑩磨薄塵微曀蕩使無餘舉之以照毛髮面理無微
B33n0192_p0029b14║不察垢退明存使其然矣情溢意散念萬不識一矣猶
B33n0192_p0029b15║若於市馳心放聽廣采眾音退宴存思不識一夫之言
B33n0192_p0029b16║心逸意散濁翳其聰也若自閒處心思寂寞志無邪欲
B33n0192_p0030a01║側耳靖聽萬句不失片言斯著心靖意清之所由也行
B33n0192_p0030a02║寂止意懸之鼻頭謂之三禪也還觀其身自頭至足反
B33n0192_p0030a03║覆微察內體污露森楚毛竪猶覩膿涕於斯具照天地
B33n0192_p0030a04║人物其盛若衰無存不亡信佛三寶眾冥皆明謂之四
B33n0192_p0030a05║禪也攝心還念諸陰皆滅謂之還也穢欲寂盡其心無
B33n0192_p0030a06║想謂之淨也得安般行者厥心即明舉眼所觀無幽不
B33n0192_p0030a07║覩往無數劫方來之事人物所更現在諸剎其中所有
B33n0192_p0030a08║世尊法化弟子誦習無遐不見無聲不聞怳惚髣髴存
B33n0192_p0030a09║亡自由大彌八極細貫毛氂制天地住壽命猛神德壞
B33n0192_p0030a10║天兵動三千移諸剎八不思議非梵所測神德無限六
B33n0192_p0030a11║行之由也世尊初欲說斯經時大千震動人天易色三
B33n0192_p0030a12║日安般無能質者於是世尊化為兩生一曰何等一曰
B33n0192_p0030a13║尊主演于斯義出矣大士上人六雙十二輩靡不執行
B33n0192_p0030a14║有菩薩者安清字世高安息王嫡后之子讓國與叔馳
B33n0192_p0030a15║避本土翔而後進遂處京師其為人也博學多識貫綜
B33n0192_p0030a16║神模七正盈縮風氣吉凶山崩地動鍼脉諸術覩色知
B33n0192_p0030b01║病鳥獸鳴啼無音不照懷二儀之弘仁愍黎庶之頑闇
B33n0192_p0030b02║先挑其耳卻啟其目欲之視聽明也徐乃陳演正真之
B33n0192_p0030b03║六度譯安般之秘奧學者塵興靡不去穢濁之操就清
B33n0192_p0030b04║白之德者也余生末蹤始能負薪考妣徂落三師凋喪
B33n0192_p0030b05║仰瞻雲日悲無質受睠言顧之潸然出涕㝛祚未沒會
B33n0192_p0030b06║見南陽韓林穎川皮業會稽陳慧此三賢者信道篤密
B33n0192_p0030b07║執德弘正烝烝進進志道不倦余從之請問規同矩合
B33n0192_p0030b08║義無乖異陳慧注義余助斟酌非師不傳不敢自由也
B33n0192_p0030b09║言多鄙拙不究佛意明哲眾賢願共臨察義有肱腨加
B33n0192_p0030b10║聖刪定共顯神融矣
B33n0192_p0030b11║法鏡經序
B33n0192_p0030b12║夫心者眾法之原臧否之根同出異名禍福分流以身
B33n0192_p0030b13║為車以家為國周遊十方稟無倦息家欲難足猶海吞
B33n0192_p0030b14║流火之獲薪六邪之殘已甚於蒺藜網之賊魚矣女人
B33n0192_p0030b15║佞等三𩲐其善偽而信寡斯家之為禍也尊邪穢賤清
B33n0192_p0030b16║真連叢瑣𧩂聖賢興獄訟喪九親斯家之所由矣是以
B33n0192_p0031a01║上士恥其穢懼其厲為之懾懾如也默思遁邁由明哲
B33n0192_p0031a02║之避無道矣剔髮毀容法服為珍靖處廟堂練情攘穢
B33n0192_p0031a03║懷道宣德闓導聾瞽或有隱處山澤枕石漱流專心滌
B33n0192_p0031a04║垢神與道俱志寂齊乎無名明化周乎羣生賢聖競乎
B33n0192_p0031a05║清靖稱斯道曰大明故曰法鏡騎都尉安玄臨淮嚴佛
B33n0192_p0031a06║調斯二賢者年在齠齓弘志聖業鉤深致遠窮神達幽
B33n0192_p0031a07║愍世蒙惑不覩大雅竭思譯傳斯經景模都尉口陳嚴
B33n0192_p0031a08║調筆受言既稽古義又微妙然時干戈未戢志士莫敢
B33n0192_p0031a09║或遑大道陵遲內學者寡聞覩其景化可以拯塗炭之
B33n0192_p0031a10║尤嶮然義壅而不達因賢竭愚為之注義喪師歷載莫
B33n0192_p0031a11║由重質心憤口悱停筆愴如追遠慕聖涕泗并流今記
B33n0192_p0031a12║識闕疑俟後明哲庶有暢成以顯三寶矣（並出三藏記集　大藏服
B33n0192_p0031a13║▆▆▆▆開▆▆）
B33n0192_p0031a14║
B33n0192_p0031a15║
B33n0192_p0031a16║釋文紀卷二