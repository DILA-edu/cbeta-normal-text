CC001n0001_p0086a01║續比丘尼傳守培序
CC001n0001_p0086a02║
CC001n0001_p0086a03║世間聖人，立於像形上觀察一切，故曰：「乾道成男，坤道成女。」男尊而女卑，夫唱而婦隨，是以中國女子終生無主權。以三從而為德，所謂未嫁從父，已嫁從夫，夫歿而從子。出世聖人，立於體性上觀察一切，故曰：大地眾生皆具如來智慧德相，唯因妄想執著而不能證得。世人始唱男女平權，原來吾佛唱之早矣。非特男女平權，而一切眾生迷皆平權，又不但眾生偕眾生平權，而眾生與諸佛亦平權。凡女子學佛出家者，即打破世間假像的階級，實行出世體性之平權。三從頓舍，終生自主，以有體性之觀察力，故能轉變性質，如化魚而成龍，傳中諸尼僧是也。亦有不脫像形之習氣者，則觸途成滯，如暴腮於龍門，傳外諸尼僧是也。世人已知提倡男女平權，而未知提倡一切眾生悉皆平權，若進而提倡一切眾生本皆平權，不存大小強弱之觀念，則世界可期平矣。但吾佛從平處唱平，世人從不平處唱平，平同而平處特異。世法與佛法不同此也。近有女子頭角崢嶸，露於社會之上，與男子平權矣。慨吾佛教之比丘尼，反寂然無聲，如寒岩枯木，毫無生氣，徒負出世丈夫之虛名，不若在家女子之有志氣，悲乎！末法尼眾，身雖出家，心不知道，而亦不求其知，以為出家止於薙發染衣而已。此等尼眾，如彼盲人誤入歧途，若無援引，奚歸正路？維我　震華大德，年未自立，識已過人，植慧根於夙世，發智花於今時；淵學遠鑒，歎佛法之蕭條；觀古傷今，悲尼眾之不振。是以採訪過去有道之高尼，乃為今後釋子之龜鑒。上從蕭梁，下至民國，聚英集華，名曰續比丘尼傳。冀此傳傳播四方，憲章有道，不使過去克己成仁、茹苦會辛之輩，與草木同腐，湮沒而無聞，亦可令吾現前釋子觀彼比丘尼。我亦比丘尼，彼即如斯，我亦應如斯。彼比丘尼當能如斯，而我比丘尼不能不如斯。此雖文字之般若，實為振興佛教、援引迷途之梯航也。書成，問序於余，余略述著者之志願，以告讀茲傳者，是為序。
CC001n0001_p0086a04║民國二十五年丙子夏六月中澣，至山退隱守培序於妙心精舍。
CC001n0001_p0086a05║
CC001n0001_p0087a01║續比丘尼傳自序
CC001n0001_p0087a02║
CC001n0001_p0087a03║原夫法性平等，本無男女差別。良以一切眾生從無始來，昧失
CC001n0001_p0087a04║本因，起惑造業，循名著相，橫生計執，遂致形成依正假名。不出根
CC001n0001_p0087a05║塵妄習，非唯著我躭人，益復重男輕女。抑之不足，至謂無才是德；
CC001n0001_p0087a06║卑之不足，至謂慰情勝無。積習相傳，古今共轍。暨乎斬絕情塵，歸
CC001n0001_p0087a07║心釋氏，喻如四河入海，同一鹹味，既無高下之分，何有軒輊之見。
CC001n0001_p0087a08║法華會上，龍女居然成佛；維摩室中，天女竟爾易形。猗歟，休哉！佛法
CC001n0001_p0087a09║博大精深，圓融極致，觀於是不尤信乎？雖然深引出離，經論不
CC001n0001_p0087a10║無呵色之說；捐除染著，菩薩常作避坑之觀。所以然者，實緣於諸衰
CC001n0001_p0087a11║中，女衰最重，是眾苦本，是繫縛本，具三隔五礙，修行障重，比二
CC001n0001_p0087a12║乘根缺，淨土緣疏。是以姨母出家，猶嚴乎八敬；尼眾戒條，遞增乎
CC001n0001_p0087a13║五百。此非固為已甚，要亦意有所在也。職是之故，愛道雖有傳人，
CC001n0001_p0087a14║難登竹帛；高僧獨多長史，盡著簡篇。幸賴寶唱一呼，僅存六十五傳，
CC001n0001_p0088a01║何竟步塵無繼，寥落千百餘年？夏樹芳為眾名公立言，彭尺木為善女
CC001n0001_p0088a02║人著錄，彼皆各擅其美，光曜不磨，此何獨付缺如？機緣有待，華才
CC001n0001_p0088a03║實愧於贊寧，志竊希於司馬，感潛德之不彰，悲斯文之若喪。於是振
CC001n0001_p0088a04║襟而起，寧計學殖之疏；奮筆直書，渾忘言詞之拙。歷時幾及三年，
CC001n0001_p0088a05║集稿垂成數帙。不意所託非人，頓遭遺忘之慘，前功盡棄，徒勞剔抉
CC001n0001_p0088a06║之勤。兵火無情，善緣多阻，思之誠痛惜也。劫後殘軀捷在，幸為漏
CC001n0001_p0088a07║網之魚，故業重尋，自是識途之馬。祇以圖書盡行燬失，參考無從，
CC001n0001_p0088a08║堪記憶能有幾何？編修匪易，惟憑鄴架借觀，登門如同受教。郵筒問
CC001n0001_p0088a09║訊，折簡不知謂何；所幸先難後獲，尚不唐捐。有志竟成，信乎不謬！
CC001n0001_p0088a10║爰賦一律紀其事，曰：
CC001n0001_p0088a11║閱歲幾千載，高尼豈乏人？言行能軌物，簡冊獨遺珍。
CC001n0001_p0088a12║感此耕余目，摛詞著彼仁。寧惟箴史闕，（寶唱原傳有望箴闕之語）
CC001n0001_p0088a13║亦可範同倫。
CC001n0001_p0088a14║民國二十八年四月，夾山震華撰於碧巖丈室。
CC001n0001_p0089a01║續比丘尼傳卷一
CC001n0001_p0089a02║
CC001n0001_p0089a03║民國．京口夾山沙門震華編述
CC001n0001_p0089a04║
CC001n0001_p0089a05║一、梁湖州法華寺尼道蹟傳
CC001n0001_p0089a06║
CC001n0001_p0089a07║道蹟，一名明練，號總持，吳興人，或作梁武帝女。事達摩為弟
CC001n0001_p0089a08║子，悟心要法。達摩將返天竺，命門人各言所得。道蹟曰：「我今所解，
CC001n0001_p0089a09║如慶喜見阿閦佛國，一見更不再見。」達摩曰：「汝得吾肉。」後遁居
CC001n0001_p0089a10║湖州弁嶺峰，晝夜誦法華經，誦滿萬部，不下山者，凡二十年。感空中
CC001n0001_p0089a11║白雀常來聽經，山遂以白雀名。既圓寂，塔全身於結廬之所。大同元
CC001n0001_p0089a12║年，塔內忽有青蓮華一朵，道俗異之，啟視，見華從舌根生。州郡錄奏，
CC001n0001_p0089a13║勅建法華寺，事具褚詢望所寫塔碑。
CC001n0001_p0089a14║
CC001n0001_p0090a01║二、梁揚州某庵尼僧法傳
CC001n0001_p0090a02║
CC001n0001_p0090a03║僧法，太學博士江泌女，小而出家。年八、九歲，有時靜坐閉目，
CC001n0001_p0090a04║前後誦出二十一經，合三十五卷，揚州僧俗咸稱神授。茲列經目於
CC001n0001_p0090a05║後：淨土經七卷；妙莊嚴經四卷；妙音師子吼經三卷；益意經三卷；
CC001n0001_p0090a06║阿那含經二卷；寶頂經一卷；正頂經一卷；法華經一卷；勝鬘經一卷；
CC001n0001_p0090a07║藥草經一卷；太子經一卷；伽耶婆經一卷；波羅奈經一卷；優婁頻經
CC001n0001_p0090a08║一卷；般若得經一卷；華嚴瓔珞經一卷；出乘師子吼經一卷；踰陀衛
CC001n0001_p0090a09║經一卷；優曇經一卷；維摩經一卷；序七世經一卷。費長房編入三寶
CC001n0001_p0090a10║紀中，且推論之曰：「房驗經論，斯理皎然。是宿習來，非關神授。」且
CC001n0001_p0090a11║據外典，夫子有云：「生而知之者聖，學而知之者次」，此局談今生，
CC001n0001_p0090a12║昧於過去爾。若不爾者，何以得辯外內賢聖淺深過現乎？
CC001n0001_p0090a13║
CC001n0001_p0090a14║
CC001n0001_p0091a01║三、梁宜都紫竹庵尼太清傳
CC001n0001_p0091a02║
CC001n0001_p0091a03║太清，宜都人。出家學道，深得理味。住紫竹庵，日夕誦經，資
CC001n0001_p0091a04║為行業。庵臨溪側，一日，溪水暴漲，太清大笑，擲蒲團於水中，趺坐
CC001n0001_p0091a05║其上，誦普門品，順流由長陽江出大江而去。莫知所之，因名其溪曰
CC001n0001_p0091a06║師姑溪。
CC001n0001_p0091a07║
CC001n0001_p0091a08║
CC001n0001_p0091a09║
CC001n0001_p0091a10║
CC001n0001_p0091a11║
CC001n0001_p0091a12║
CC001n0001_p0091a13║
CC001n0001_p0091a14║
CC001n0001_p0092a01║四、陳高郵某庵尼華手傳
CC001n0001_p0092a02║
CC001n0001_p0092a03║華手，梁普通二年，居高郵某庵，志節冰霜。誦妙法蓮華經，不捨
CC001n0001_p0092a04║晝夜，適通第一。右手爪上即生一華，形如菱菜，如是誦五卷，五指
CC001n0001_p0092a05║爪上生於五華。次誦第六、第七，掌內又生二華，形大於前，州境內因
CC001n0001_p0092a06║呼為華手尼。尼亦無甚苦節，陳武帝召見看之，大為嘉敬，後不知所
CC001n0001_p0092a07║終。
CC001n0001_p0092a08║
CC001n0001_p0092a09║
CC001n0001_p0092a10║
CC001n0001_p0092a11║
CC001n0001_p0092a12║
CC001n0001_p0092a13║
CC001n0001_p0092a14║
CC001n0001_p0093a01║五、北齊五臺祕魔巖尼法祕傳
CC001n0001_p0093a02║
CC001n0001_p0093a03║法祕，北齊人。慧心天悟，真志獨拔，居五臺山西臺，專修禪慧。
CC001n0001_p0093a04║木食澗飲，行苦自持，積五十年未嘗下山，年餘八十始寂。後人重其
CC001n0001_p0093a05║道，名其住處曰祕魔巖，謂高尼法祕煉魔地也。唐有祕魔和尚，得馬
CC001n0001_p0093a06║祖之道，擎叉接人，亦以住此而名。
CC001n0001_p0093a07║
CC001n0001_p0093a08║
CC001n0001_p0093a09║
CC001n0001_p0093a10║
CC001n0001_p0093a11║
CC001n0001_p0093a12║
CC001n0001_p0093a13║
CC001n0001_p0093a14║
CC001n0001_p0094a01║六、隋同州般若寺尼智仙傳
CC001n0001_p0094a02║
CC001n0001_p0094a03║智仙，蒲坂劉氏女，少出家，有戒行。和上失之，恐其墮井，見
CC001n0001_p0094a04║在佛屋，儼然坐定。時年七歲，遂以禪觀為業。隋文帝誕日，無因而
CC001n0001_p0094a05║至，語太祖曰：「兒天佛所祐，勿憂也。」尼遂名帝為那羅延，言如金
CC001n0001_p0094a06║剛不可壞也。又曰：「此兒來處異倫，俗家穢雜，自為養之。」因割宅
CC001n0001_p0094a07║為般若寺，內通小門，以兒委尼，不敢名問。後皇妣來抱，忽見化而
CC001n0001_p0094a08║為龍，驚遑墮地。尼曰：「何因妄觸我兒，遂令晚得天下。」及年七歲，
CC001n0001_p0094a09║告帝曰：「兒當大貴，從東國來。佛法當滅，由兒興之。」而尼沈靜寡
CC001n0001_p0094a10║言，時道成敗吉凶，莫不符驗。初，在寺養帝，年十三方始還家。積三
CC001n0001_p0094a11║十餘歲，略不出門。及周滅二教，尼隱皇家，內著法衣，戒行不改。
CC001n0001_p0094a12║帝後果自山東入為天子，重興佛法，皆如尼言。及登祚後，每顧群臣，
CC001n0001_p0094a13║追念阿闍黎以為口實。又云：「我興由佛法，而好食麻豆，前生似從道
CC001n0001_p0094a14║人裏來。」由小時在寺，至今樂聞鐘聲，乃命史官王劭為尼作傳。其
CC001n0001_p0095a01║龍潛所經四十五州，皆悉同時為大興國寺，因改般若為其一焉。仁壽
CC001n0001_p0095a02║元年，帝及后宮同感舍利，並放光明，砧磓試之，宛然無損。遂散
CC001n0001_p0095a03║於州部，前後建塔百有餘所，隨有塔下，皆圖神尼，多有靈相。故其銘
CC001n0001_p0095a04║云：「維年月，菩薩戒佛弟子大隋皇帝堅、敬白十方三世一切三寶：弟
CC001n0001_p0095a05║子蒙三寶福祐，為蒼生君父，思與民庶共建菩提。今故分布舍利諸州
CC001n0001_p0095a06║供養，欲使普修善業，同登妙果，仍為弟子。法界幽顯，三途八難，懺
CC001n0001_p0095a07║悔行道。奉請十方常住三寶，願起慈悲，受弟子等請，降赴道場，證
CC001n0001_p0095a08║明弟子為諸眾生發露懺悔。」文多不載。
CC001n0001_p0095a09║
CC001n0001_p0095a10║
CC001n0001_p0095a11║
CC001n0001_p0095a12║
CC001n0001_p0095a13║
CC001n0001_p0095a14║
CC001n0001_p0096a01║七、唐河東某庵尼法信傳
CC001n0001_p0096a02║
CC001n0001_p0096a03║法信，字練行，河東人，常誦法華經。武德初，為靜室，數倍酬直
CC001n0001_p0096a04║倩人書全經七卷。一起一浴，八年乃畢，供養嚴重。龍門僧法端聞之，
CC001n0001_p0096a05║心竊窺羨，欲索為講本。法信辭不獲已，割愛與之，然非所願也。及
CC001n0001_p0096a06║開函展讀，唯見黃紙，了無文字。法端慚惶無措，遣使送還。法信疑
CC001n0001_p0096a07║有觸污，遂至如此，乃對本悲泣，頂戴行道，至七晝夜，未嘗間斷。
CC001n0001_p0096a08║既而開視，文字如故。
CC001n0001_p0096a09║
CC001n0001_p0096a10║
CC001n0001_p0096a11║
CC001n0001_p0096a12║
CC001n0001_p0096a13║
CC001n0001_p0096a14║
CC001n0001_p0097a01║八、唐潯陽某庵尼妙空傳
CC001n0001_p0097a02║
CC001n0001_p0097a03║妙空，潯陽人。蔬食紙衣，少欲知足。平居專讀法華，意至懇切，
CC001n0001_p0097a04║乃至不受餘經一偈。常發願畢此形骸，往生極樂，默觀內照，深解念
CC001n0001_p0097a05║佛三昧。臨終之時，有紫雲覆室，異香徧於一縣。後弟子尼夢言：「一
CC001n0001_p0097a06║生持法華功德，所積得生極樂上品中生。」若兼解義趣，必高登上品上生
CC001n0001_p0097a07║矣。
CC001n0001_p0097a08║
CC001n0001_p0097a09║
CC001n0001_p0097a10║
CC001n0001_p0097a11║
CC001n0001_p0097a12║
CC001n0001_p0097a13║
CC001n0001_p0097a14║
CC001n0001_p0098a01║九、唐汾州西河尼大明傳
CC001n0001_p0098a02║
CC001n0001_p0098a03║大明，汾州人。遇道綽禪師講無量壽經，得知念佛法門。居西河，
CC001n0001_p0098a04║誓生淨土。每入室禮念，先著淨衣，口含沉香，攝靜課誦，三四年
CC001n0001_p0098a05║間，相續不斷。將終之日，眾忽聞澄香滿室，俄而光明如雲，隱隱向
CC001n0001_p0098a06║西沒焉。
CC001n0001_p0098a07║
CC001n0001_p0098a08║
CC001n0001_p0098a09║
CC001n0001_p0098a10║
CC001n0001_p0098a11║
CC001n0001_p0098a12║
CC001n0001_p0098a13║
CC001n0001_p0098a14║
CC001n0001_p0099a01║一〇、唐荊州姊妹二尼傳
CC001n0001_p0099a02║
CC001n0001_p0099a03║姊妹二尼，荊州人。貞觀初，同誦法華，深厭形器，俱欲捨身求
CC001n0001_p0099a04║無上道。從此漸斷粒食，服諸香油，預告道俗，克日焚然。即於城大
CC001n0001_p0099a05║街置二高座，以蠟布纏身，唯出面目誦法華。至藥王品，姊先以火炷
CC001n0001_p0099a06║妹頂，妹即以火炷姊頂。清夜，兩炬炳耀同輝，火沿至眼，經聲尚明。
CC001n0001_p0099a07║至於明旦，合座同燒，骨肉並銷，二舌俱在。眾為起塔，以旌萬世。
CC001n0001_p0099a08║
CC001n0001_p0099a09║
CC001n0001_p0099a10║
CC001n0001_p0099a11║
CC001n0001_p0099a12║
CC001n0001_p0099a13║
CC001n0001_p0099a14║
CC001n0001_p0100a01║一一、唐綿竹淨惠寺尼信相傳
CC001n0001_p0100a02║
CC001n0001_p0100a03║信相，綿竹楊氏女。生而知道，終日凝然禪寂。父為道士，號三
CC001n0001_p0100a04║洞先生。弟惠寬為僧，居龍懷寺。初，楊族家世奉道，相、寬獨相偕學佛，
CC001n0001_p0100a05║見天尊像，不肯跪拜，父母雖詬詈之，亦不屈從。日惟互相譚論，俱
CC001n0001_p0100a06║非世事，父母怪異，使人錄其所論言句，蓋大莊嚴等論也。相與驚歎
CC001n0001_p0100a07║宿根，改宅為淨惠寺，自亦奉佛，聽信、寬一時剃落。寬出家已，神異
CC001n0001_p0100a08║日顯，俗呼聖和上。相悟解甚深，凡情莫測。嘗因淨惠寺異僧入定，
CC001n0001_p0100a09║滿寺紅燄亘然，而人未識之。相曰：「此火聚尊者入火光三昧耳。」因
CC001n0001_p0100a10║入其寺，自入水觀，一室湛然唯水，不見其形。異僧欽歎，以為得果，
CC001n0001_p0100a11║時亦號聖尼。
CC001n0001_p0100a12║
CC001n0001_p0100a13║
CC001n0001_p0100a14║
CC001n0001_p0101a01║一二、唐長安積善寺尼淨真傳
CC001n0001_p0101a02║
CC001n0001_p0101a03║淨真，住長安積善寺，衲衣乞食，一生無瞋。誦金剛經十萬徧，
CC001n0001_p0101a04║專精念佛。顯慶五年，染疾，告弟子云：「五月內十度見阿彌陀佛，兩度
CC001n0001_p0101a05║見極樂世界，寶蓮華上童子遊戲。又有聖僧五度授記曰：『我當
CC001n0001_p0101a06║作佛。』又曰：『吾得上品往生。』」跏趺而終，經宿卻醒，語弟子
CC001n0001_p0101a07║曰：「吾得菩薩位也。徧歷十方，供養諸佛。」言訖而終，光照於寺。
CC001n0001_p0101a08║
CC001n0001_p0101a09║
CC001n0001_p0101a10║
CC001n0001_p0101a11║
CC001n0001_p0101a12║
CC001n0001_p0101a13║
CC001n0001_p0101a14║
CC001n0001_p0102a01║一三、唐長安濟度寺尼法願傳
CC001n0001_p0102a02║
CC001n0001_p0102a03║法願，俗姓蕭氏，蘭陵人，梁武帝之六葉孫，唐故司空宋國公瑀
CC001n0001_p0102a04║之第三女也。乘因敻劫，植本遐生。孕月仙姿，稟清規於帝渚；儀星
CC001n0001_p0102a05║寶態，降淑範於台門。襁褓之辰，先標婉質；髫齓之歲，遽挺柔情。
CC001n0001_p0102a06║聰悟發於生知，孝友基乎天縱，中外姻族，莫不異焉。加以骨象無儔，
CC001n0001_p0102a07║韶妍獨立，鉛華不卸，彩絢春桃，玉顏含澤，光韜朝蕣。年將十歲，
CC001n0001_p0102a08║頗自矜莊，整飾持容，端懷撿操。每留神於鞶帨，特紆情於紝組；瓊
CC001n0001_p0102a09║環金翠之珍，茵簟衾幬之飾，必殫華妙。取翫閨闈，麗而不奢，盈而
CC001n0001_p0102a10║不溢。既而疏襟學府，繹慮詞條，一覽而隅隩咸該，再覿而英華畢搴。
CC001n0001_p0102a11║豪飛八體，究軒史之奇文；法兼二妙，符衛姬之逸迹。群藝式甄，女
CC001n0001_p0102a12║儀逾劭，宋公特深撫異，將求嘉世，載佇孫龍，以光宋鯉。而嚴庭垂訓，
CC001n0001_p0102a13║早沐慈波；鼎室承規，幼明真諦。飄花見雪，初陪太傅之歡；摘葉為
CC001n0001_p0102a14║香，遽警息慈之念。爰發宏誓，思證菩提，懼塵情於六禮，乃翹誠於
CC001n0001_p0103a01║十誦。承間薦謁，請離俗緣。宋公論道槐端，丹青神化，虔襟柰苑，
CC001n0001_p0103a02║梁棟正法，重違雅志，許以出家。甫及笄年，爰披法服，乃於濟度伽
CC001n0001_p0103a03║藍，別營禪次。庭標雁塔，遠蔑娀臺；藏寫龍宮，遙嗤魯館。於是㳂空
CC001n0001_p0103a04║寂念，襲慧薰心，悅彼糞衣，俄捐綺縠，甘茲蔬膳，遽𢇛膻腥。戒行
CC001n0001_p0103a05║與松柏齊貞，慧解共冰泉等徹；超然拔類，恬然宴坐。若乃弟兄辦供，
CC001n0001_p0103a06║親眷設齋，九乳流音，六銖含馥，瓶錫咸萃，冠蓋畢臻，唯是瞻仰屏
CC001n0001_p0103a07║惟，遙申禮謁，自非至戚，罕有覿其形儀者。加以討尋經論，探窮閫
CC001n0001_p0103a08║域，覈妒路之微言，括毘尼之邃旨。至於法華、般若、攝論、維摩，
CC001n0001_p0103a09║晨夕披誦，兼之講說。持戒弟子，近數十人，莫不仰味真乘，競趍丹
CC001n0001_p0103a10║枕，傍窺淨室，爭詣元扉。肅肅焉，濟濟焉，七眾之仰曇彌，何以尚
CC001n0001_p0103a11║也！重以深明九次，閱想禪枝，洞曉三空，澄襟定水，厭此纏蓋，忽
CC001n0001_p0103a12║現身疾。大漸之晨，謂諸親屬曰：「是身無我，取譬水萍，是身有累，
CC001n0001_p0103a13║同夫風葉，生死循環，實均晝夜。然則淨名申誡，本乎速朽；能仁
CC001n0001_p0103a14║垂則，期於早化。金棺乃示滅之機，玉匣豈棲神之宅？誠宜捐軀鷙鳥，
CC001n0001_p0104a01║委形噬獸。」斂衿正念，奄然無言，粵以龍朔三年八月廿六日，捨壽於
CC001n0001_p0104a02║濟度寺之別院，春秋六十三。姊弟永懷沉痛，不忍依承遺約，乃以其
CC001n0001_p0104a03║年十月十七日，營空於少陵原之側，無名氏為撰墓誌。銘曰：「智有殊
CC001n0001_p0104a04║稱，法無異源；爭驅意馬，俱制心猿。志擾情紊，神凝理存；展如淑
CC001n0001_p0104a05║範，獨趨玄門。璇彩星分，瑤姿月舉；含芳槐路，疏貞桂序。雲吐荊
CC001n0001_p0104a06║臺，霞霏洛渚；學兼班媛，詞彬蔡女。奠禽匪志，救蟻昭仁；捐華台
CC001n0001_p0104a07║室，沐道玄津。法關開揵，心衢屏塵；九流遣累，八定栖真。忍藥分
CC001n0001_p0104a08║滋，戒香含烈；傳燈不倦，寫瓶無竭。奄愴神遷，空悲眼滅；式鐫柔
CC001n0001_p0104a09║範，終天靡絕。」
CC001n0001_p0104a10║
CC001n0001_p0104a11║
CC001n0001_p0104a12║
CC001n0001_p0104a13║
CC001n0001_p0104a14║
CC001n0001_p0105a01║一四、唐長安道德寺尼無量傳
CC001n0001_p0105a02║
CC001n0001_p0105a03║無量，長安閔氏女。年甫十八，能誦華嚴。永淳二年，有詔度僧，
CC001n0001_p0105a04║其家男女五人，俱以試經得度，無量配住道德寺。志節彌堅，每誦華
CC001n0001_p0105a05║嚴，三日一徧，以為恆課，六時禮懺，三業無替。每見諸貧病，莫不
CC001n0001_p0105a06║深思悲愍，資給湯藥，扶其困乏，時歎為女中丈夫。
CC001n0001_p0105a07║
CC001n0001_p0105a08║
CC001n0001_p0105a09║
CC001n0001_p0105a10║
CC001n0001_p0105a11║
CC001n0001_p0105a12║
CC001n0001_p0105a13║
CC001n0001_p0105a14║
CC001n0001_p0106a01║一五、唐蘇州混山尼傳
CC001n0001_p0106a02║
CC001n0001_p0106a03║混山尼，失其名，住蘇州混山縣界。少小入道，常誦法華經，每
CC001n0001_p0106a04║日兩徧，二十餘載曾無懈廢。此尼容貌妍詳，見者思戀。至永昌元
CC001n0001_p0106a05║年，縣錄司姓朱，遂起惡心，橫加非望，尼雅志貞確，意不從之。朱
CC001n0001_p0106a06║乃惱亂寺眾，破壞常住，尼等不知何計得免斯苦。持經尼云：「此法
CC001n0001_p0106a07║華經，無上妙寶，諸天鬼神，共所護持。佛語真實，何無靈驗？」作
CC001n0001_p0106a08║是念已，即著淨衣入佛殿，燒香發願。其後，錄司假託別由，而來寄宿，
CC001n0001_p0106a09║心懷異意，方欲向尼房去。少選之間，忽覺半體酸痛，男根遂落，徧
CC001n0001_p0106a10║身流汗，即發癩瘡，眉毛鬢鬚一時俱墮。錄司感斯惡報，生大怖畏，
CC001n0001_p0106a11║狂心頓歇，立命歸返，悲悔萬方，竟不痊損。尼見一念之誠，蠲諸魔
CC001n0001_p0106a12║礙，益堅道意，畢命行持。
CC001n0001_p0106a13║
CC001n0001_p0106a14║
CC001n0001_p0107a01║一六、唐長安宣化寺尼堅行傳
CC001n0001_p0107a02║
CC001n0001_p0107a03║堅行，俗姓魚氏，京兆府櫟陽人也。生平貞儀苦節，精勤厥志，
CC001n0001_p0107a04║捐別修而遵普道，欽四行而造真門。豈荼晨霜易晞，夕露難久？寢疾
CC001n0001_p0107a05║牀枕，藥餌無徵，以開元十二年十月廿一日，遷化於宣化寺。春秋七
CC001n0001_p0107a06║十有六，夏卌矣。臨命遺囑，令門人等造空施身。至開元廿一年，親弟
CC001n0001_p0107a07║大雲僧志叶，弟子四禪、賢首、法空、淨意等收骨起塔，以申仰答
CC001n0001_p0107a08║罔極之志，並為之銘云。
CC001n0001_p0107a09║
CC001n0001_p0107a10║
CC001n0001_p0107a11║
CC001n0001_p0107a12║
CC001n0001_p0107a13║
CC001n0001_p0107a14║
CC001n0001_p0108a01║一七、唐長安興聖寺尼法澄傳
CC001n0001_p0108a02║
CC001n0001_p0108a03║法澄，字無所得，俗姓孫氏，樂安人也，吳帝權之後。祖榮，涪
CC001n0001_p0108a04║州刺史；父同，同州馮翊縣令。法澄第二女，降精粹之氣，含宏量之
CC001n0001_p0108a05║誠，大惠宿持，靈心早啟，鑒浮生不住，知常樂可依，託事蔣王，求
CC001n0001_p0108a06║為離俗，遂於上元二年出家。威儀戒行，覺觀禪思，跡履真如，空用
CC001n0001_p0108a07║恆捨。遂持瓶缽一十八事，頭陀山林，有豹隨行，逢神擁護。於至相
CC001n0001_p0108a08║寺康藏師處聽法，探微洞悟，同彼善財；調伏堅持，寧殊海意。康藏
CC001n0001_p0108a09║師每指法澄謂師徒曰：「住持佛法者，即此師也。」如意之歲，淫刑
CC001n0001_p0108a10║肆逞，巫及法師，收扶汝南，謀其義舉，坐入宮掖。故法澄於是大開聖
CC001n0001_p0108a11║教，宣揚正法，歸投者如羽翮趨林藪，若鱗介赴江海。昔菩薩化為女
CC001n0001_p0108a12║身，於王後宮說法，今古雖殊，利人一也。中宗和帝知名，放出中使
CC001n0001_p0108a13║供承，朝夕不絕。景龍二年，大德三藏等奏請法澄為紹唐寺主，敕
CC001n0001_p0108a14║依所請。玄宗在春宮，幸興聖寺，施錢一千貫，充修理寺。以法澄德
CC001n0001_p0109a01║望崇高，敕補為興聖寺主。法澄修葺畢功，不逾旬月，又於寺內畫華
CC001n0001_p0109a02║嚴海藏變、造八角浮圖，馬頭空起舍利塔，皆法澄指授規模。及造，自
CC001n0001_p0109a03║餘功德，不可稱數。融心濟物，徧法界以馳神；廣運冥力，滿虛空而
CC001n0001_p0109a04║遇化。不能祇理事途，請解寺主，遂鈔華嚴疏義三卷，及翻盂蘭盆經、
CC001n0001_p0109a05║溫室經等。專精博思，日起異聞，疲厭不生，誦經行道，視同居士。
CC001n0001_p0109a06║風疾現身，乃臥經二旬，飲食絕口。謂弟子曰：「我欲捨壽，不知死亦
CC001n0001_p0109a07║大難，為當因緣未盡。」後月餘，儼然坐繩牀，七日不動，惟聞齋時
CC001n0001_p0109a08║鐘聲即喫水。忽謂弟子曰：「扶我臥，我不能坐死。」臥訖，遷神，春秋
CC001n0001_p0109a09║九十，開元十七年十一月三日也。以其月二十三日，安神於龍首山馬
CC001n0001_p0109a10║頭空塔所。弟子嗣彭王女尼彌多羅等，念其師仁孝幼懷，容儀美麗，
CC001n0001_p0109a11║講經論義，應對如流。王公等所施，悉為功德。恐人事隨化，陵谷遷
CC001n0001_p0109a12║移，遂請彭王志暕銘其塔。
CC001n0001_p0109a13║
CC001n0001_p0109a14║
CC001n0001_p0110a01║一八、唐長安安國寺尼持法傳（附．慧忍空姑傳）
CC001n0001_p0110a02║
CC001n0001_p0110a03║持法，晉陵黃氏女。與其妹慧忍，同稟宿根。幼聞人誦法華，聽
CC001n0001_p0110a04║之，曰：「吾解此義也。」試使之說，能深談實相之旨。後入京師安國寺
CC001n0001_p0110a05║為尼，同修法華三昧。忽有尼號空姑，詞貌甚異，來共止宿。每至中
CC001n0001_p0110a06║夜，身光赫然，如是三年而去。或問之，二尼皆笑而不答，人謂其為
CC001n0001_p0110a07║普賢也。一行禪師聞之，亦加欽敬。
CC001n0001_p0110a08║
CC001n0001_p0110a09║
CC001n0001_p0110a10║
CC001n0001_p0110a11║
CC001n0001_p0110a12║
CC001n0001_p0110a13║
CC001n0001_p0110a14║
CC001n0001_p0111a01║一九、唐長安濟度寺尼惠源傳（附．慈和傳）
CC001n0001_p0111a02║
CC001n0001_p0111a03║惠源，俗姓蕭氏，南蘭陵人也。曾門梁孝明皇帝，大夫諱瑀，唐中
CC001n0001_p0111a04║書令尚書左右僕射司空宋國公；父諱釴，給事中利州刺史。紛綸葳蕤，
CC001n0001_p0111a05║奕世名家。原師之始誕也，惠音清越，閒氣冲亮，稟天真於太和，集
CC001n0001_p0111a06║神祐於純嘏。及數歲後，養必申敬，動皆合理，發跡有道，出言有章。
CC001n0001_p0111a07║屏金翠而窒其繁華，絕葷羶而割其嗜欲，超然戰勝，但思出家。天鑒
CC001n0001_p0111a08║孔明，精心上感，年二十二，詔度為濟度寺尼，如始願也。受戒和上，
CC001n0001_p0111a09║寺大德尼，道之崇也；羯磨闍黎，太原寺大德律師薄塵，法之良也。
CC001n0001_p0111a10║廸延師立證，登壇進律，僧夏歲潔，戒珠日明，奉以周旋，不敢失墜。
CC001n0001_p0111a11║先是，其姑法願亦出家濟度寺，卒時，師始二歲。初，師纔至九歲，遘先
CC001n0001_p0111a12║大夫之酷。廿有七，執先夫人之夏，皆泣血茹哀，絕漿柴毀，古之孝子，
CC001n0001_p0111a13║烏足道哉！每秋，天露下衰，林風早棘，心欒欒若在喪紀，不忘孝也。
CC001n0001_p0111a14║亦能上規伯仲，旁訓弟姪，嗈嗈閨門，俾其勿壞。則天倫之性，過人
CC001n0001_p0112a01║數級。夫其內炳圓融，外示方便，恂恂善誘，從化如流，亦猶師子一吼，
CC001n0001_p0112a02║魔宮大隤，則感激有如此者。行住坐臥，應必皆空，慈悲喜捨，用而
CC001n0001_p0112a03║常寂。黃裳元吉，清風穆如，則龜鏡有如此者。後遇高僧義福者，常
CC001n0001_p0112a04║宴坐清禪，止觀傳明，殊禮印可。又有尼慈和者，世莫之識。知微通
CC001n0001_p0112a05║神，見色無礙，時人謂之觀音菩薩。嘗於大眾中目師曰：「十六沙彌，
CC001n0001_p0112a06║即法華中本師釋迦牟尼之往號也。」非師心同如來，孰能至于此？而
CC001n0001_p0112a07║更精承密行，親佩耿光，十數年間，演其後事。他日，師厭世示疾，以
CC001n0001_p0112a08║開元廿五年秋九月二日，從容而謂門人曰：「死生者，天之常道。身沒
CC001n0001_p0112a09║之後，於少陵原為空，遷吾神也。」言卒右脅而臥，怡然歸寂，享年
CC001n0001_p0112a10║七十有六。即以十一月旬有二日，從事於空，遵理命也，倉曹參軍楊
CC001n0001_p0112a11║休烈撰故大德比丘尼惠源和上神空誌銘。銘曰：「猗那明行，足不復
CC001n0001_p0112a12║還；至人去兮，逍遙天地之間。」
CC001n0001_p0112a13║
CC001n0001_p0112a14║
CC001n0001_p0113a01║二〇、唐洛陽安國寺尼惠隱傳（附．德傳）
CC001n0001_p0113a02║
CC001n0001_p0113a03║惠隱，俗姓榮，京兆人，其家第四女也。族望北平，曾祖權隨，
CC001n0001_p0113a04║金紫光祿大夫散騎常侍兵部尚書東阿郡開國公；祖建緒，銀青光祿大
CC001n0001_p0113a05║夫使持節息始洪諸軍事三州刺史東阿郡開國公；叔祖思九，黃門侍郎；
CC001n0001_p0113a06║父懷節，夷州綏陽縣令；外祖韋氏，字孝基，皇中書舍人道遙公之孫也。
CC001n0001_p0113a07║師聰識內敏，幼挺奇操，粵自齠齓，敬慕道門，專志誦經，七百餘紙。
CC001n0001_p0113a08║業行精著，簡練出家。自削髮染衣，安心佛道，尋求法要，歷奉諸師，
CC001n0001_p0113a09║如說修行，曾無懈倦。捐軀委命，不以為難，戒行無虧，冰霜比潔。
CC001n0001_p0113a10║或斷穀服氣，宴坐安禪；或鍊辟試心，以堅其志。動靜語默，恆在定
CC001n0001_p0113a11║中；凡所施為，不輟持誦。雖拘有漏，密契無為；雅韻孤標，高風獨遠。
CC001n0001_p0113a12║嗚呼！驚波不息，隟影難留；生滅無恆，遽隨遷謝。開元二十二年七月
CC001n0001_p0113a13║十一日，壽終於安國道場，春秋七十有六，右脅而臥，奄然滅度。臨
CC001n0001_p0113a14║涅槃時，遺曰：「吾緣師僧父母，並在龍門，可安吾於彼處，與尊者同一
CC001n0001_p0114a01║山也。」弟子尼圓德，博通三藏，才行清高。生事竭仁孝之心，禮葬盡
CC001n0001_p0114a02║精誠之志，追痛永遠，建塔茲山。縱陵谷有遷，庶芳徽不朽。無名氏
CC001n0001_p0114a03║為之銘，曰：「至道希夷，代罕能窺；探祕究妙，夫惟我師。爰自齠年，
CC001n0001_p0114a04║訖于晚歲，精念護攝，虔誠不替。肅肅戒行，明明定慧，淨業滋薰，
CC001n0001_p0114a05║與佛同契。逝川不駐，隟駟難留；奄隨運往，萬古千秋。嗟永感而無
CC001n0001_p0114a06║極，式彫紀於芳猷。」
CC001n0001_p0114a07║
CC001n0001_p0114a08║
CC001n0001_p0114a09║
CC001n0001_p0114a10║
CC001n0001_p0114a11║
CC001n0001_p0114a12║
CC001n0001_p0114a13║
CC001n0001_p0114a14║
CC001n0001_p0115a01║二一、唐韶州曹侯村尼無盡藏傳
CC001n0001_p0115a02║
CC001n0001_p0115a03║無盡藏，韶州曹侯村人，儒士劉志略之姑。初，六祖自黃梅得法，
CC001n0001_p0115a04║回行抵村，人無知者。劉志略禮遇獨厚，無盡藏常誦大涅槃經，六祖
CC001n0001_p0115a05║暫聽，即知妙義，遂為解說。無盡藏乃執卷問字，六祖曰：「字即不識，
CC001n0001_p0115a06║義即請問。」無盡藏曰：「字尚不識，焉能會義？」六祖曰：「諸佛妙
CC001n0001_p0115a07║理，非關文字。」無盡藏驚異之，徧告里中耆德云：「此是有道之士，
CC001n0001_p0115a08║宜請供養。」有魏武侯玄孫曹叔良及居民，競來瞻禮。時寶林古寺，
CC001n0001_p0115a09║自隋末兵火已廢，遂於故基，重建梵宇。延六祖居之，俄成寶坊。
CC001n0001_p0115a10║
CC001n0001_p0115a11║
CC001n0001_p0115a12║
CC001n0001_p0115a13║
CC001n0001_p0115a14║
CC001n0001_p0116a01║二二、唐藤州通善寺尼智首傳
CC001n0001_p0116a02║
CC001n0001_p0116a03║智首，不知何許人。出家學法，通曉毘尼，住藤州通善寺。攝化
CC001n0001_p0116a04║道俗，多所啟悟。時有日本僧普照、榮睿，入唐求法，懇請揚州大明
CC001n0001_p0116a05║寺鑒真律師東渡傳律。律師愍其為法心誠，率弟子多人，六次開纜，
CC001n0001_p0116a06║皆遇難緣折回。最後七次，於天寶十二載，又結四十一人，橫渡滄溟。
CC001n0001_p0116a07║智首與同輩三人，亦隨法輿而往，冀以大法化彼女眾。雖其餘道蹟
CC001n0001_p0116a08║湮沒不彰，然以愛道孱弱之軀，而能犯萬里鯨波，投身異域，建立法
CC001n0001_p0116a09║幢，其志節已足多矣！
CC001n0001_p0116a10║
CC001n0001_p0116a11║
CC001n0001_p0116a12║
CC001n0001_p0116a13║
CC001n0001_p0116a14║
CC001n0001_p0117a01║二三、唐溫州淨居寺尼元機傳
CC001n0001_p0117a02║
CC001n0001_p0117a03║元機，瑞安人，姓戴氏，乃永嘉大師女弟。景雲中，得度，常習定
CC001n0001_p0117a04║於大日山石窟中。一日，忽念曰：「法性湛然，本無去住；厭喧趨寂，豈
CC001n0001_p0117a05║為達耶？」乃往參雪峰，峰問：「甚處來？」機曰：「大日山來。」峰曰：「日
CC001n0001_p0117a06║出也未？」機曰：「若出則鎔卻雪峰。」峰曰：「汝名甚麼？」曰：「元
CC001n0001_p0117a07║機。」峰曰：「日織多少？」機曰：「寸絲不挂。」遂禮拜退。纔行三
CC001n0001_p0117a08║五步，峰召曰：「袈裟角拖地也。」機回首，峰曰：「大好寸絲不挂。」
CC001n0001_p0117a09║即於言下契悟。後住溫州淨居寺，倒立而化。永嘉喝曰：「汝生也顛倒，
CC001n0001_p0117a10║死也顛倒！」乃仆。殯後，一夕大雷電，柩忽不見，尋之，則在大日巖竇，
CC001n0001_p0117a11║因名其巖曰機巖。
CC001n0001_p0117a12║
CC001n0001_p0117a13║
CC001n0001_p0117a14║
CC001n0001_p0118a01║二四、唐寶應河壖尼真如傳
CC001n0001_p0118a02║
CC001n0001_p0118a03║真如，鞏縣人，姓李氏，嫁於賀若氏，捨俗為尼。唐天寶元年七
CC001n0001_p0118a04║月七日，真如於所居精舍盥濯，忽有五色雲自東來，雲中引手不見其
CC001n0001_p0118a05║形。以囊授真如，曰：「寶之，慎勿言也。」天寶末，安祿山之亂，真如展
CC001n0001_p0118a06║轉流寓於楚州安宜。上元二年建子月十八日夜，忽見二人皂衣引真如
CC001n0001_p0118a07║東南行，可五六十步，樓觀精飾，兵衛嚴肅。皂衣者曰：「化城也。」
CC001n0001_p0118a08║殿上一人，衣碧衣，戴寶冠，稱天帝。有二十餘人，衣冠亦如之，呼
CC001n0001_p0118a09║為諸天。命真如進，諸天相謂曰：「下界殺戮過多，腥穢達於諸天，當
CC001n0001_p0118a10║以神寶壓之。」一天曰：「用第三寶。」又一天曰：「今沴氣方盛，三
CC001n0001_p0118a11║寶不足以勝，須以第二寶授之。」曰：「然。」因出寶授真如，曰：「汝往令刺
CC001n0001_p0118a12║史崔侁進於天子。前所授小囊有五寶，人臣可見；今八寶，惟王者得見。
CC001n0001_p0118a13║慎勿易也！」具以寶名及所用之法授真如，復令皂衣者送之。翼日，真
CC001n0001_p0118a14║如詣縣，以狀聞。刺史以為妖，令從事盧恆就訊。真如以囊中五寶示恆，
CC001n0001_p0119a01║出寶盤照之，光耀射日，仰望不知所極。恆異之，白於侁，聞之節度
CC001n0001_p0119a02║使崔圓。圓召真如詣府，欲歷視之，不可。固強之，真如不得已，乃
CC001n0001_p0119a03║出八寶，置之日中，則白氣貫空；措諸陰室，則照燭如月。侁遣盧恆
CC001n0001_p0119a04║隨真如上獻。時肅宗寢疾，召太子謂之曰：「汝自楚王為儲嗣，今獲寶
CC001n0001_p0119a05║於楚州，天賜汝也。」代宗拜受賜，因改元寶應，以安宜縣為寶應縣，
CC001n0001_p0119a06║賜真如寶和大師，勅長安立寶應金輪寺。真如所居，得寶地在河壖，景
CC001n0001_p0119a07║物暢茂。相傳西域賈人過其旁者，莫不望而瞻禮焉。
CC001n0001_p0119a08║
CC001n0001_p0119a09║
CC001n0001_p0119a10║
CC001n0001_p0119a11║
CC001n0001_p0119a12║
CC001n0001_p0119a13║
CC001n0001_p0119a14║
CC001n0001_p0120a01║二五、唐長安某庵尼功德山傳
CC001n0001_p0120a02║
CC001n0001_p0120a03║功德山，姓氏住處失詳，道行顯著，能前知。肅宗朝，屢入宮為后
CC001n0001_p0120a04║妃說法。代宗廣德元年，吐蕃犯便橋，上幸陝，王師不利，常有紫氣
CC001n0001_p0120a05║如車蓋，以迎馬首。及迴潼關，上嘆曰：「河水洋洋，送朕東去。」上
CC001n0001_p0120a06║至陝，因望鐵牛，蹶然謂左右曰「朕年十五六，宮中有尼號功德山，
CC001n0001_p0120a07║言事往往神驗。屢撫吾背曰，天下有災，遇牛方迴。今見牛也，朕
CC001n0001_p0120a08║將迴爾。」是夜夢黃衣童子歌於帳前，曰：「中五之德方峨峨，胡胡呼呼
CC001n0001_p0120a09║可奈何？」詰旦，上具言其夢，侍臣咸稱土德當王之兆也。
CC001n0001_p0120a10║
CC001n0001_p0120a11║
CC001n0001_p0120a12║
CC001n0001_p0120a13║
CC001n0001_p0120a14║
CC001n0001_p0121a01║二六、唐南康廬山尼悟性傳
CC001n0001_p0121a02║
CC001n0001_p0121a03║悟性，洛陽人，於衡州遇法照闍黎，得念佛法門。大曆六年，居
CC001n0001_p0121a04║江西廬山，篤志念佛，求生西方。忽聞空中樂聲，謂左右曰：「吾已得中
CC001n0001_p0121a05║品生矣。見諸同志念佛精進者，皆有蓮花以待其生。」言畢而逝，時
CC001n0001_p0121a06║年二十四。
CC001n0001_p0121a07║
CC001n0001_p0121a08║
CC001n0001_p0121a09║
CC001n0001_p0121a10║
CC001n0001_p0121a11║
CC001n0001_p0121a12║
CC001n0001_p0121a13║
CC001n0001_p0121a14║
CC001n0001_p0122a01║二七、唐衡岳某庵尼無染傳
CC001n0001_p0122a02║
CC001n0001_p0122a03║無染，韋氏女，家世顯貴。大曆中出家，事衡岳大明律師，傳其
CC001n0001_p0122a04║戒法，奉行惟謹。大明示寂後，無染涕泣，求永州司馬柳宗元為作碑
CC001n0001_p0122a05║銘，為言其師道德為尤備，宗元因書諸碑陰。
CC001n0001_p0122a06║
CC001n0001_p0122a07║
CC001n0001_p0122a08║
CC001n0001_p0122a09║
CC001n0001_p0122a10║
CC001n0001_p0122a11║
CC001n0001_p0122a12║
CC001n0001_p0122a13║
CC001n0001_p0122a14║
CC001n0001_p0123a01║二八、唐長安真化寺尼如願傳
CC001n0001_p0123a02║
CC001n0001_p0123a03║如願，隴西李氏女，申公之裔。天生道芽，自然神秀，十一詔度，
CC001n0001_p0123a04║二十圓具。彌沙塞部，其所務也；分氎之義不殊，析金之理斯在。僅
CC001n0001_p0123a05║登十臘，聲實兩茂，邀臨香壇，辭不見允。望之儼然，即之溫然，其慧
CC001n0001_p0123a06║也月照千潭，其操也松寒萬嶺。乃曰：「威儀三千，吾鏡之矣；度門八萬，
CC001n0001_p0123a07║復焉在哉。」遂習以羅浮雙峰無生之觀，位居元匠矣。代宗命貴妃獨
CC001n0001_p0123a08║孤氏葛覃蘊德，十亂匡時，受道紫宸，登壇黃屋，因賜師紫袈裟一副，
CC001n0001_p0123a09║前後所賜綿綺繒帛，凡數千疋，以旌其高。燦乎盈庭，了無是相，道
CC001n0001_p0123a10║何深也！由此勅書疊篋，中使相望，御馬每下於雲霄，天花屢點於玉
CC001n0001_p0123a11║砌。締搆多寶佛塔，繕寫妙法蓮華，環廊繚垣，金剝熠耀，額題御札，
CC001n0001_p0123a12║光赫宇宙。大曆十年，歲次乙卯，五月廿九日，薨於長安真化寺，春秋七
CC001n0001_p0123a13║十六。具以上聞，皇情憫焉，中使臨弔，賻贈之禮，有加常等。弟子
CC001n0001_p0123a14║長樂公主與當院嗣法門人登壇，十大德尼常真敕弟子證道、政定，證
CC001n0001_p0124a01║果寺大德凝照、惠照、凝寂、悟真，資敬寺上座洪偃，寺主孝因，律
CC001n0001_p0124a02║師真一、遠塵，法雲寺律師遍照等，凡數千人。則懿戚相門，愛道
CC001n0001_p0124a03║花色而為上首，忽喪宗匠，如覩鶴林。即以其年七月十八日，奉敕法
CC001n0001_p0124a04║葬於長安城南畢原。塔之禮也，素幡悽於道路，丹旐慘於郊扃，千福
CC001n0001_p0124a05║寺飛錫法師為撰大唐真化寺多寶塔院故寺主臨壇大德尼如願律師
CC001n0001_p0124a06║墓誌銘。略曰：「紫袈裟者，彼何人？已了如來清淨身，登壇不向明光殿，
CC001n0001_p0124a07║去去應超生死津。」
CC001n0001_p0124a08║
CC001n0001_p0124a09║
CC001n0001_p0124a10║
CC001n0001_p0124a11║
CC001n0001_p0124a12║
CC001n0001_p0124a13║
CC001n0001_p0124a14║
CC001n0001_p0125a01║二九、唐婺州金華山尼實際傳
CC001n0001_p0125a02║
CC001n0001_p0125a03║實際，氏族不詳。通曉禪理，隨方化導，成就法事。婺州金華山
CC001n0001_p0125a04║俱胝和尚初住庵時，實際忽自遠方來，戴笠子，執錫繞俱胝三匝，曰：「道
CC001n0001_p0125a05║得即下笠子。」如是三問，俱胝皆無對。乃曰：「日勢稍晚，何不且住？」
CC001n0001_p0125a06║實際曰：「道得即住。」俱胝又無對。實際去後，俱胝嘆曰：「我雖處
CC001n0001_p0125a07║丈夫形，而無丈夫氣，不如棄庵往諸方參尋善知識去。」其夜，山神
CC001n0001_p0125a08║告曰：「不須離此，將有肉身菩薩來為和尚說法。」逾旬，果天龍和尚到
CC001n0001_p0125a09║庵，俱胝即迎禮，具陳前事。龍竪一指示之，俱胝當下大悟。自此凡
CC001n0001_p0125a10║有學者參問，俱胝唯舉一指，無別提唱。
CC001n0001_p0125a11║
CC001n0001_p0125a12║
CC001n0001_p0125a13║
CC001n0001_p0125a14║
CC001n0001_p0126a01║三〇、唐臺建安寺尼法空傳
CC001n0001_p0126a02║
CC001n0001_p0126a03║法空，俗姓韓氏，宣州人也。幼時辭親，依五臺山西南一百餘里
CC001n0001_p0126a04║建安寺出家，後於祇洹寺受戒。每誦法華，用為常務。後負笈聽學經
CC001n0001_p0126a05║律，數十載間，殊無開悟。自知性乏明慧，無宿習力。嘗聞五臺山文
CC001n0001_p0126a06║殊菩薩現種種身，賑濟群品。人傳有僧道超，別無行業，但久住華
CC001n0001_p0126a07║嚴寺，不出山門二十餘載，其後命終，生於兜率彌勒內院。彼天人謂
CC001n0001_p0126a08║超曰：「爾於人間，別無妙行。祇承文殊菩薩境界力故，得生此處。爾
CC001n0001_p0126a09║可還下人間，接誘四部，俾令聞知文殊功德。冀望暫登此山中，大銷
CC001n0001_p0126a10║諸罪，則用補天之闕行也。」道超依言，不捨天報，下告人間。法空
CC001n0001_p0126a11║如是思惟：文殊菩薩大願境界，不可思議，生希有心。復自念言：無
CC001n0001_p0126a12║始生死，三界流轉，不得解脫；善惡二業，由心造作。遂發大願，往
CC001n0001_p0126a13║五臺山，志求大聖，垂慈引接。乃與親妹尼立願偕行，以元和四年，
CC001n0001_p0126a14║屆山巡禮，徧遊五頂，覩種種化現。後至華嚴寺西北三泉院前深林中，
CC001n0001_p0127a01║逢一老人，謂法空曰：「汝宜住此修行，決證勝果。」言訖，遂隱。法空
CC001n0001_p0127a02║知大聖告諭，乃悲泣雨淚。久之，方自悔責惡業罪障，志願滅除。即依
CC001n0001_p0127a03║此地，別建草庵以居，策勵三業，曉夕靡怠。至元和八年二月十五日，
CC001n0001_p0127a04║取身所著衣，令弟子悉送常住，施大眾用，乃集眾取別。人問其故？
CC001n0001_p0127a05║法空告曰：「我從止此來，蒙大聖告語，教示妙法蓮華四字，開佛知見，
CC001n0001_p0127a06║清淨無染，得生淨土。眾各努力，無得空過。」言訖而逝，端坐如生。
CC001n0001_p0127a07║眾遂荼毘，收得舍利千餘粒，四眾分之，以充供養。
CC001n0001_p0127a08║
CC001n0001_p0127a09║
CC001n0001_p0127a10║
CC001n0001_p0127a11║
CC001n0001_p0127a12║
CC001n0001_p0127a13║
CC001n0001_p0127a14║
CC001n0001_p0128a01║三一、唐洪州天宮寺尼妙寂傳
CC001n0001_p0128a02║
CC001n0001_p0128a03║妙寂，姓景氏，初嫁任華。父鼎，與華往長沙廣陵間。元和十一
CC001n0001_p0128a04║年之潭州，不復。過期數月，妙寂忽夢父被髮裸形，浴血滿身，泣曰：
CC001n0001_p0128a05║「吾與汝夫湖中遇盜，皆已死矣。以汝似有志者，天許復讐。但幽
CC001n0001_p0128a06║冥之意，不欲顯言，故吾隱語報汝。誠能思而復之，吾亦何恨！」妙
CC001n0001_p0128a07║寂曰：「隱語云何？」鼎曰：「殺我者，車中猴，門東草。」俄而，見夫
CC001n0001_p0128a08║形狀若父，泣曰：「殺我者，禾中走，一日夫。」妙寂撫膺而哭，遂為
CC001n0001_p0128a09║女弟所覺，泣告其母，闔門大駭。念其隱語，杳不可知，訪於鄰叟及
CC001n0001_p0128a10║鄉閭之有知者，皆不能解。秋，詣上元縣，舟檝之所交者，四方士大夫
CC001n0001_p0128a11║多憩焉。而又邑有瓦官寺，寺上有閤，倚山瞰江，萬里在目，亦江湖
CC001n0001_p0128a12║之極境，遊人莫不登眺。吾將緇服其間，伺可問者，必有醒吾惑也。
CC001n0001_p0128a13║於是緇衣往上元，捨身瓦官寺，日箕帚洒掃閤下，閒則徙倚欄檻，以
CC001n0001_p0128a14║俟識者。見高冠博帶，吟嘯而來者，必拜而問。居數年，無能明者。十七
CC001n0001_p0129a01║年，歲在辛巳，李公佐者罷嶺南從事而來，攬衣至閤，神采俊逸，頗
CC001n0001_p0129a02║異常倫。妙寂前拜泣，且以前事問之。公佐曰：「吾生平好為人解迷，
CC001n0001_p0129a03║況子之冤，懇切而諄告如此。當為子思之。」默行數步，喜招妙寂曰：
CC001n0001_p0129a04║「吾得之矣！殺汝父者申蘭，殺汝夫者申春耳。」妙寂拜喜嗚咽，叩
CC001n0001_p0129a05║問其說，公佐曰：「夫猴，申生也；車去兩頭而言猴，故申字耳。草而門，
CC001n0001_p0129a06║門而東，非蘭字耶？禾中走者，穿田過也，此亦申字也。一日又加夫，
CC001n0001_p0129a07║蓋春字耳。」妙寂喜若不自勝，久而掩泣，拜謝曰：「賊名既彰，雪冤有
CC001n0001_p0129a08║路。苟獲釋憾，誓報深恩。婦人無他，唯潔誠奉佛，祈增福海耳。」
CC001n0001_p0129a09║乃再拜而去。元和初，泗州普光王寺有梵氏戒壇，人之為僧者必由
CC001n0001_p0129a10║之，四方輻輳，僧尼繁會，觀者如市焉。公佐自楚之秦，維舟而往觀
CC001n0001_p0129a11║之，有一尼眉目朗秀，若舊識者。每過必疑視公佐，若有意而未言者。
CC001n0001_p0129a12║久之，公佐將去，其尼遂呼曰：「侍御元和中不為南從事乎？」公佐曰：
CC001n0001_p0129a13║「然。」「然則記小師乎？」公佐曰：「不記也。」妙寂曰：「昔瓦官寺閤求
CC001n0001_p0129a14║解『車中猴』者也。」公佐悟曰：「竟獲賊否？」妙寂曰：「自悟夢言，乃
CC001n0001_p0130a01║男服，易名士寂，泛傭於江湖之間數年。聞蘄黃之間有申村，因往焉。
CC001n0001_p0130a02║流轉周星，乃聞其村西北隅，有申蘭者。默往求傭，輒貶其價，蘭喜
CC001n0001_p0130a03║召之。俄又聞其從父弟有名春者，於是勤供執事，晝夜不離，見其可
CC001n0001_p0130a04║為者，不顧輕重而為之，未嘗待命。蘭家器之，晝與群傭共作，夜寢
CC001n0001_p0130a05║其席，無知其非丈夫者。逾年，益自勤幹，蘭愈欣念，視士寂即自視其
CC001n0001_p0130a06║子不若也。蘭或農或商，或畜貨於武昌，開鎖啟閉，悉委焉。因檢其櫃
CC001n0001_p0130a07║中，半是己物，亦見其父及夫常所服，垂涕而記之。而蘭、春奴出處，未
CC001n0001_p0130a08║嘗偕在，慮其擒一而驚逸其一也。銜之數年，時值重陽，二盜飲既醉，
CC001n0001_p0130a09║士寂奔告於州，乘醉而獲。一問而辭伏，就法。得其所喪以歸，盡奉母
CC001n0001_p0130a10║而請從釋。師洪州之天宮寺尼洞微，即昔時受教者也。妙寂，遂一女也，
CC001n0001_p0130a11║誓血誠獲讐，天亦不奪，遂以夢寐之言，獲悟於君子，與其讐者得不同
CC001n0001_p0130a12║天。撫此微軀，豈酬明哲？惟捨身梵宇無他，虔誠法像，以報效耳。」
CC001n0001_p0130a13║公佐大異之，遂為作傳。
CC001n0001_p0130a14║
CC001n0001_p0131a01║三二、唐長安龍花寺尼契義傳
CC001n0001_p0131a02║
CC001n0001_p0131a03║契義，姓韋氏，京兆杜陵人也。曾王父諱安石，尚書左僕射中書
CC001n0001_p0131a04║令；大父諱斌，中書舍人臨汝郡太守；烈考諱袞，司門郎中眉州刺史。
CC001n0001_p0131a05║家承卿相德勳之盛，族為關內士林之冠。始先妣范陽盧夫人，以賢德
CC001n0001_p0131a06║宜家，蕃其子姓。故同氣八人，而行居其次，在女列則長焉。自始孩，
CC001n0001_p0131a07║蘊靜端介潔之性；及成人，鄙鉛華靡麗之飾。密寘心於清淨教，親戚制
CC001n0001_p0131a08║奪，其持愈堅。年十九，得請而剃落焉。大曆六年，制隸龍花寺，受
CC001n0001_p0131a09║具戒於照空和尚。居然法身，本於天性，嚴護律度，釋氏高之。國家崇
CC001n0001_p0131a10║其善教，樂於度人，敕東西街置大德十員，登內外壇場，俾後學依歸，
CC001n0001_p0131a11║傳諸佛心要。既膺是選，其道益光，門人宗師，信士嚮仰，如水走下，
CC001n0001_p0131a12║匪我求蒙。持一心之修繕佛宇，來四輩之施捨金幣；高閣山聳，長廊鳥
CC001n0001_p0131a13║跂。象設既固，律儀甚嚴。率徒宣經，與眾均福，故聞者敬而觀者信，
CC001n0001_p0131a14║如來之教，知所慕焉。嘗從容鄉里，指於北原，而告其諸弟曰：「此吾
CC001n0001_p0132a01║之所息也，為其識之。」蓋示生歸於佛，歿歸於鄉，所以報生育劬勞之
CC001n0001_p0132a02║恩於萬一也。元和戊戌歲四月庚辰，恬然化滅，報年六十六，僧夏
CC001n0001_p0132a03║四十五。粵以七月乙酉，遷神於萬年縣洪固鄉之畢原。遺命不墳不塔，
CC001n0001_p0132a04║積土為壇，植尊勝幢於其前。窀穸之制，咸所遵承。弟子比丘尼如壹
CC001n0001_p0132a05║等，服勤有年，號奉遺教。杖而會葬者數百千人，極釋氏之哀榮，
CC001n0001_p0132a06║難乎如此！從父弟鄉貢進士同翊，撰唐故龍花寺內外臨壇大德韋和尚
CC001n0001_p0132a07║墓誌銘。
CC001n0001_p0132a08║
CC001n0001_p0132a09║
CC001n0001_p0132a10║
CC001n0001_p0132a11║
CC001n0001_p0132a12║
CC001n0001_p0132a13║
CC001n0001_p0132a14║
CC001n0001_p0133a01║三三、唐丹陽三昧王寺尼法潤傳
CC001n0001_p0133a02║
CC001n0001_p0133a03║法潤，丹陽陳氏女。自少入道，住三昧王寺。屏除事緣，精修禪慧，
CC001n0001_p0133a04║通誦妙法蓮華經，日夕不替。好行利濟，悲愍為懷，貧苦無告，多受
CC001n0001_p0133a05║其惠。自則納衣百結，享用極儉。至七十四而化，遺言令露屍施生命。
CC001n0001_p0133a06║弟子遵承，蟲獸噉盡，唯心舌俱存，舌猶赤色，心稍黑焉。即起塔緘
CC001n0001_p0133a07║奉。
CC001n0001_p0133a08║
CC001n0001_p0133a09║
CC001n0001_p0133a10║
CC001n0001_p0133a11║
CC001n0001_p0133a12║
CC001n0001_p0133a13║
CC001n0001_p0133a14║
CC001n0001_p0134a01║三四、唐瑞州末山尼了然傳
CC001n0001_p0134a02║
CC001n0001_p0134a03║了然，姓氏里居不傳。參高安大愚禪師，悟徹玄旨，機辯不窮。
CC001n0001_p0134a04║住瑞州末山，開堂接眾，宗師法匠，皆時造其門。一日，有灌溪和尚到
CC001n0001_p0134a05║來，問曰：「若道得相當即住，不然，即推倒禪牀。」便入堂內。然遣
CC001n0001_p0134a06║侍者問上座：「為遊山來？為佛法來？」溪曰：「為佛法來。」然乃陞座，溪
CC001n0001_p0134a07║上參，然問：「上座今日離何處？」曰：「路口。」然曰：「何不蓋卻？」
CC001n0001_p0134a08║溪無對，始禮拜。問：「如何是末山？」然曰：「不露頂。」曰：「如何
CC001n0001_p0134a09║是末山主？」然曰：「非男女相。」溪乃喝曰：「何不變去？」然曰：「不
CC001n0001_p0134a10║是神，不是鬼，變箇甚麼？」溪於是服膺，作園頭三載。僧至參，然
CC001n0001_p0134a11║曰：「太繿縷生。」曰：「雖然如此，且是師子兒。」然曰：「既是師子
CC001n0001_p0134a12║兒，為甚麼被文殊騎？」僧無對。問：「如何是古佛心？」然曰：「世界傾壞。」
CC001n0001_p0134a13║曰：「世界為甚麼傾壞？」然曰：「寧無我身。」
CC001n0001_p0134a14║
CC001n0001_p0135a01║三五、唐西蜀慈光寺尼海印傳
CC001n0001_p0135a02║
CC001n0001_p0135a03║海印，唐末人，住西蜀慈光寺。才思清峻，落筆成韻，全唐詩所
CC001n0001_p0135a04║採僧詩甚多，而尼眾只印一人，亦僅舟夜一章，彌可貴矣！其句云：「水
CC001n0001_p0135a05║色連天色，風聲益浪聲；旅人歸思苦，漁叟夢魂驚。舉棹雲先到，移
CC001n0001_p0135a06║舟月逐行；旋吟詩句罷，猶見遠山橫。」餘作想亦稱此，惜皆不傳。
CC001n0001_p0135a07║
CC001n0001_p0135a08║續比丘尼傳卷一（終）
CC001n0001_p0135a09║
CC001n0001_p0135a10║
CC001n0001_p0135a11║
CC001n0001_p0135a12║
CC001n0001_p0135a13║
CC001n0001_p0135a14║
CC001n0001_p0136a01║
CC001n0001_p0136a02║
CC001n0001_p0136a03║
CC001n0001_p0136a04║
CC001n0001_p0136a05║
CC001n0001_p0136a06║
CC001n0001_p0136a07║
CC001n0001_p0136a08║
CC001n0001_p0136a09║
CC001n0001_p0136a10║
CC001n0001_p0136a11║
CC001n0001_p0136a12║
CC001n0001_p0136a13║
CC001n0001_p0136a14║