G104n2273_p0531a01║剃髮儀式（即出家落髮儀）刪訂本弘一律師編定
G104n2273_p0531a02║剃髮儀式一卷，宋靈芝律師宗《行事鈔》撰述。△其中闍梨及引請師開示等
G104n2273_p0531a03║文，且舉一例。今人用時，宜觀機而酌定之，應令行者了解其義。若依文謹誦，
G104n2273_p0531a04║茫然莫解，則徒勞無益矣。△又原定儀式，與現時叢林習慣有礙者，亦略改
G104n2273_p0531a05║之。於彼原文，亦稍刪潤。匪敢擅竄古本，亦欲今人能依此實行廣為流通，無
G104n2273_p0531a06║所阻滯耳。於時歲次鶉火七月南山律苑沙門演音謹識
G104n2273_p0531a07║一　選處設座
G104n2273_p0531a08║據律令在露地灑以香水，周匝七尺，四角懸旛等。今時多在大殿，或在法堂
G104n2273_p0531a09║亦無不可。○和尚及闍梨二師之座，當須左右相對。今多背佛像而坐，大乖
G104n2273_p0531a10║尊敬，罪過匪輕。南山律中屢痛戒之。諸有智者，幸宜改悛。○應預以縵衣一
G104n2273_p0531a11║件置於和尚座前。○眾僧座處，隨宜舖設。
G104n2273_p0531a12║行者應預洗浴，著俗人淨衣，頂鬢留少髮，立於殿堂門外。○彼之父母尊長
G104n2273_p0531a13║等，應立於階庭之下。
G104n2273_p0531a14║二　師僧入堂
G104n2273_p0531a15║打鐘集僧，眾入禮佛竟。和尚及闍梨二師至佛前，拈香禮佛。○二師禮佛時，
G104n2273_p0531a16║大眾同唱供養偈云：
G104n2273_p0531a17║「戒香定香解脫香，光明雲臺徧法界，
G104n2273_p0531a18║供養十方無量佛，見聞普熏證寂滅。」（或依常例，改唱鑪香讚亦可。）
G104n2273_p0531a19║二師即登本座。僧眾隨坐。
G104n2273_p0531a20║三　白眾召入
G104n2273_p0531a21║闍梨云：
G104n2273_p0531b01║「敬白大眾：『今有某寺行者某甲（若當處者，即改云當寺或本寺。）厭世出家，歸
G104n2273_p0531b02║心三寶，將從和尚乞求剃髮。今令教授座主引入道場與其
G104n2273_p0531b03║披剃。』」
G104n2273_p0531b04║教授座主（今時謂之引請師或引禮師），即從座起，至眾前，合掌揖僧竟。
G104n2273_p0531b05║即出眾去，引彼行者。
G104n2273_p0531b06║四　入眾請師
G104n2273_p0531b07║引請師前引，行者後隨，至佛前，教行者作禮已。復引至和尚前，行者作禮已，
G104n2273_p0531b08║長跪合掌。引請師云：
G104n2273_p0531b09║「夫以儒敦事父，唯重於成身。釋制依師，務存於學道。庶使四
G104n2273_p0531b10║儀軌度，藉此以琢磨。五分法身，因茲而成立。理須竭誠事奉，
G104n2273_p0531b11║克志陳詞。恐汝未能，我今教汝。
G104n2273_p0531b12║「大德一心念：『我某甲今請大德為和尚，願大德為我作和尚。
G104n2273_p0531b13║我依大德故，得剃髮出家，慈愍故。』」（三說）
G104n2273_p0531b14║和尚告云：
G104n2273_p0531b15║「可為汝作剃髮和尚。」
G104n2273_p0531b16║次又引至闍梨前。行者作禮已，長跪合掌。引請師云：
G104n2273_p0531b17║「夫以厭處凡流，欣參寶位。將欲翦除於俗態，理宜警策於蒙
G104n2273_p0532a01║心。矧在中人必由名匠，今為汝請某人作剃髮阿闍梨。此師
G104n2273_p0532a02║誨人無倦，接物有方。故須專秉一心，恭陳三請。恐汝未能，我
G104n2273_p0532a03║今教汝。
G104n2273_p0532a04║「大德一心念：『我某甲今請大德為剃髮阿闍梨，願大德為我
G104n2273_p0532a05║作剃髮阿闍梨。我依大德故，得剃髮出家，慈愍故。』」（三說）
G104n2273_p0532a06║闍梨告云：
G104n2273_p0532a07║「可為汝作剃髮闍梨。所有教示，須當諦聽。」
G104n2273_p0532a08║五　辭親脫素
G104n2273_p0532a09║闍梨云：
G104n2273_p0532a10║「出家之人，高超俗表，為世福田。君不得而臣，父不得而子，應
G104n2273_p0532a11║受人天恭敬供養。是故剃髮著袈裟已，至於君父尚無設禮
G104n2273_p0532a12║之義，況餘人乎。然父母生汝，養育恩深，當往顯處，拜辭父母
G104n2273_p0532a13║尊長竟。卻入道場，為汝落髮。」
G104n2273_p0532a14║言訖，行者即起，引請師引出階庭之下。於彼父母尊長前，行者作禮已，長跪
G104n2273_p0532a15║合掌。引請師教唱辭親偈云：
G104n2273_p0532a16║「流轉三界中，恩愛不能脫；棄恩入無為，真實報恩者。」
G104n2273_p0532a17║唱偈訖，行者即起。除俗衣，著僧服，但不著袈裟。
G104n2273_p0532b01║六　策導禮佛
G104n2273_p0532b02║引請師復引入眾。至闍梨前，行者長跪合掌。闍梨云：
G104n2273_p0532b03║「善男子諦聽！六道之中，人身難得。人倫之中，出家者難。汝今
G104n2273_p0532b04║生處人道，值佛出家。自非宿植素深，何由至此。當須建出家
G104n2273_p0532b05║心，立丈夫志，誓勤學道，以求解脫。南山律師云：『真誠出家者，
G104n2273_p0532b06║怖四怨之多苦，厭三界之無常，辭六親之至愛，捨五欲之深
G104n2273_p0532b07║著。故知一切眾生，繫屬於四怨，戀著於三界，情纏於六親，心
G104n2273_p0532b08║耽於五欲。由是流轉生死，經百千劫，捨身受身，無由解脫。汝
G104n2273_p0532b09║當捨諸虛妄，迴向真實。持戒、修定、習慧，行六度萬行，學無量
G104n2273_p0532b10║法門。於末世中，建立法幢，續佛壽命，令三寶不斷，使眾生獲
G104n2273_p0532b11║益。若能如是，是名真出家。可以為六道福田，作三乘因種，堪
G104n2273_p0532b12║受信施，不負四恩。是以佛言：「若人以四事供養四天下滿中
G104n2273_p0532b13║羅漢，盡於百年，不如有人一日一夜發心出家功德。」又云：「若
G104n2273_p0532b14║人起七寶塔高三十三天，亦不如出家功德最勝。」廣在大藏，
G104n2273_p0532b15║不復繁引。既知己身如此尊勝，彌生珍敬，勿得自輕。』」（如是隨機勸誘，臨
G104n2273_p0532b16║時自述，不必誦語。）
G104n2273_p0532b17║闍梨說已，即取香湯，以指滴少許，灌於行者頂上，說偈云：
G104n2273_p0533a01║「善哉大丈夫，能了世無常，捨俗趣泥洹，希有難思議。」
G104n2273_p0533a02║（此偈闍梨一人直聲自說。）
G104n2273_p0533a03║《資持》偈云：「以香湯灌頂者，使身器清淨，堪受善法故。」○說偈訖。告云：
G104n2273_p0533a04║「汝當往佛前，禮拜十方佛，說歸依偈。」
G104n2273_p0533a05║行者即起，引請師引至佛前。行者作禮已，長跪合掌。引請師教唱歸依偈云：
G104n2273_p0533a06║「歸依大世尊，能度三有苦；亦願諸眾生，普入無為樂。」
G104n2273_p0533a07║七　落髮披衣
G104n2273_p0533a08║引請師復引至闍梨前。行者長跪合掌，以淨巾圍肩項。闍梨告云：
G104n2273_p0533a09║「剃除鬚髮，為捨憍慢。著壞色衣，為除貪愛。少選之間，即與三
G104n2273_p0533a10║乘賢聖儀相無別，當自欣慶。」
G104n2273_p0533a11║言訖，即為剃四邊髮，留頂上少許。正剃髮時，大眾同唱出家偈云。：
G104n2273_p0533a12║「毀形守志節，割愛無所親，棄家弘聖道，願度一切人。」
G104n2273_p0533a13║剃已，立起。又引至和尚前，行者長跪合掌。和尚云：
G104n2273_p0533a14║「今為汝剃去頂髮，可否？」
G104n2273_p0533a15║行者答云：
G104n2273_p0533a16║「爾！」
G104n2273_p0533a17║和尚便為剃之。大眾再同唱出家偈云：
G104n2273_p0533a18║「毀形守志節，割愛無所親，棄家弘聖道，願度一切人。」
G104n2273_p0533b01║剃已，除去淨巾。○和尚取袈裟，授與行者。便頂戴受已，復還和尚。如是三反
G104n2273_p0533b02║已，和尚親為著之，說偈云：
G104n2273_p0533b03║「大哉解脫服，無相福田衣，披奉如戒行，廣度諸眾生。」
G104n2273_p0533b04║（此偈和尚一人直聲自說。）
G104n2273_p0533b05║所授袈裟，即是縵衣。所以三授三反者，資持偈云：「三授與者，示勤至也。三反
G104n2273_p0533b06║者，表辭讓也。」
G104n2273_p0533b07║八　授歸教誡
G104n2273_p0533b08║引請師復引至闍梨前，行者長跪合掌。闍梨告云：
G104n2273_p0533b09║「準《毗尼母論》，剃髮著袈裟已，然後受三歸、五戒、十戒。各登壇
G104n2273_p0533b10║時，當自受之。今且為受翻邪三歸，翻無始邪心，歸三寶正覺，
G104n2273_p0533b11║應示三寶境界。但創入道門，未諳法義。且示住持三寶，令寄
G104n2273_p0533b12║心有所。應云：『雕塑靈儀是佛寶，琅函玉軸是法寶，剃染稟戒
G104n2273_p0533b13║為僧寶。』汝當志誠歸向。從今已後，盡此形命，誓依佛為師，誓
G104n2273_p0533b14║學法藏，誓同僧海。」
G104n2273_p0533b15║如是種種，隨機開導已。闍梨教行者說云：
G104n2273_p0533b16║「我某甲盡形壽，歸依佛，歸依法，歸依僧。（三說）
G104n2273_p0533b17║「我某甲盡形壽，歸依佛竟，歸依法竟，歸依僧竟。」（三說）
G104n2273_p0533b18║前之三說，即發善法。後三說者，重更結囑，不令忘失也。
G104n2273_p0534a01║授三歸已復告云：
G104n2273_p0534a02║「汝既出家，當依出家法，修出家行。不得懶惰懈怠，悠悠度日。
G104n2273_p0534a03║從今已後，先須遠離諸惡。且說六種：一、婬，二、盜，三、殺，四、妄，五、
G104n2273_p0534a04║飲酒，六、食肉。是六種惡，障道之源，輪迴之本，深須遠離，慎勿
G104n2273_p0534a05║為之。當須預擇明師，咨問受戒方便儀式，策發開導令心明
G104n2273_p0534a06║了。若茫無所知，名為受戒，實不得戒。由無戒故，一生虛受信
G104n2273_p0534a07║施，將來墮墜惡道，長劫輪迴，無由解脫。此非小事，宜切用心。
G104n2273_p0534a08║又從今已去，即須除去雜務，日夜誦持，志誠祈禱，乞聖加被。
G104n2273_p0534a09║及至受戒之後，或依師學律，或復聽經，或參尋知識，或誦經
G104n2273_p0534a10║課佛，或營事作福，荷護佛法，利益羣生。不應求名逐利，作惡
G104n2273_p0534a11║破戒，濫汙僧倫，覆滅正法，翻種苦業，轉增生死，是則出家無
G104n2273_p0534a12║所利益。常記此語，以自策勤。無為空死，後致有悔。」
G104n2273_p0534a13║案：原文有勸告預辦衣鉢等言，現今受戒，皆由戒場備辦，不許自製，故刪略
G104n2273_p0534a14║之。
G104n2273_p0534a15║九　自慶禮謝
G104n2273_p0534a16║引請師復引至佛前。行者作禮已，繞佛三匝，長跪合掌。引請師教行者唱自
G104n2273_p0534a17║慶偈云：
G104n2273_p0534b01║「遇哉值佛者，何人誰不喜？福願與時會，我今獲法利。」
G104n2273_p0534b02║唱已即起，禮眾僧及和尚闍梨二師，即在眾僧下坐。○引請師事畢，至眾前
G104n2273_p0534b03║合掌揖僧竟，復位。
G104n2273_p0534b04║十　祝贊迴向
G104n2273_p0534b05║二師即從座起，大眾隨起。二師至佛前拈香，長跪合掌。維那白云：
G104n2273_p0534b06║「上來行法所有功德，奉祝梵釋四王、天龍八部、伽藍真宰、土
G104n2273_p0534b07║地靈聰、各軫威神，安邦護法；今上國主，聖化無窮；文武官員，
G104n2273_p0534b08║長居祿位；師僧父母、善惡知識、十方信施、法界眾生，承此善
G104n2273_p0534b09║根，俱登彼岸。」
G104n2273_p0534b10║白訖，二師起立。大眾同念釋迦牟尼佛號，繞佛數匝。復位，同唱偈云：
G104n2273_p0534b11║「處世界如虛空，猶蓮花不著水，
G104n2273_p0534b12║心清淨超於彼，稽首禮無上尊。」
G104n2273_p0534b13║或如常例，再增加唱三歸偈，亦可。
G104n2273_p0534b14║大眾禮佛退出。○行者受彼父母、尊長等拜賀。
G104n2273_p0534b15║附諸偈釋○（釋見《資持記》，今節錄。）
G104n2273_p0534b16║戒香定香解脫香，光明雲臺徧法界，供養十方無量佛，見聞普熏證寂滅。
G104n2273_p0534b17║出晉譯《華嚴經》。△《記》釋云：「上半明能供，下半即所供。初中，上句，託彼香事，即
G104n2273_p0534b18║表法供也。慧及知見，解脫通收，（由慧得脫，由脫具知見。）則五分備矣。次句，冥想如彼光
G104n2273_p0534b19║雲。下半所供中，初句明上求，下句即下化。涅槃翻為寂滅，即果德也。」
G104n2273_p0535a01║流轉三界中，恩愛不能脫；棄恩入無為，真實報恩者。
G104n2273_p0535a02║《事鈔》原注云：「出度人經。」△《記》釋云：「上半明在家之損，下半明出家之益。棄恩，
G104n2273_p0535a03║割愛情也。入無為者，趣聖境也。則知儒中順色承意，立身揚名，皆是世情，未
G104n2273_p0535a04║為實報。」
G104n2273_p0535a05║善哉大丈夫，能了世無常，捨俗趣泥洹，希有難思議。
G104n2273_p0535a06║《記》釋云：「上句讚志幹剛決，次句讚心智開悟，第三句讚返妄歸真，末句指上
G104n2273_p0535a07║三種、總讚難能。」
G104n2273_p0535a08║歸依大世尊，能度三有苦；亦願諸眾生，善入無為樂。
G104n2273_p0535a09║《記》釋云：「上二字述能歸心，次句半歎所歸境。大世尊者，人天師故。度三有者，
G104n2273_p0535a10║大慈悲故。下二句立期誓。自他兼利，大士行故。無為樂者，涅槃道故。」
G104n2273_p0535a11║毀形守志節，割愛無所親，棄家弘聖道，願度一切人。
G104n2273_p0535a12║《記》釋云：「上二字明外儀，次三字言內志。持之無變，故云守也。第二句言志用，
G104n2273_p0535a13║三、四兩句彰所為。弘道度人，出家本務故。」
G104n2273_p0535a14║大哉解脫服，無相福田衣，披奉如戒行，廣度諸眾生。
G104n2273_p0535a15║《記》釋云：「上二句歎衣。解脫者，染壞割截，不著世故。無相福田者，出世無漏之
G104n2273_p0535a16║福，離有為相故。下二句勸勵。上句自行。如，依也。下句利他行。」
G104n2273_p0535a17║遇哉值佛者，何人護不喜？福願與時會，我今獲法利。
G104n2273_p0535a18║《記》釋云：「上半是能喜。上句自喜，下句他喜。下半即所喜。上句喜緣會，下句喜
G104n2273_p0535a19║得法。福願並宿因，時即今緣。」
G104n2273_p0535b01║大藏經會謹案：《剃髮儀式》一卷，係據泉州釋迦寺廣智法師募印本，酌加
G104n2273_p0535b02║句讀標點。此本卷首有序，卷末附妙蓮法師所作圖說，茲併錄如下：
G104n2273_p0535b03║剃髮儀式序
G104n2273_p0535b04║住持佛法，專賴僧伽。落髮披緇，必依儀軌。是則剃髮儀式，為伽藍內不可缺
G104n2273_p0535b05║之書也。晉江東魯里有寺名釋迦，建自明代。清初宗禪學，嗣法別庵、（普陀
G104n2273_p0535b06║法雨寺重興祖、）出家薙染，代有其人。咸同間達滋禪師益弘淨土，而授三
G104n2273_p0535b07║歸攝在家二眾，尤為廣緣。今本師智公以法嗣繼席，凡諸儀軌，悉圖正範，乃
G104n2273_p0535b08║有剃度沙彌儀。未獲善本，擬乞於弘一大師。以澤略通國語，遂命往。時大師
G104n2273_p0535b09║結夏溫陵，乃以函進。叨荷慈許，由妙蓮法師轉示，囑以七月廿一後來覲。至
G104n2273_p0535b10║期趨叩，大師出《剃髮儀式》繕本一卷，示曰：「剃髮儀式，乃宋靈芝律師擷《行事
G104n2273_p0535b11║鈔》而撰述。宋後至清七百餘年，南山律學撰述悉皆失傳。光緒末乃自東洋
G104n2273_p0535b12║請還三大部。茲依原定，稍事刪潤以契今機，冀能實行而廣流通也。昨已集
G104n2273_p0535b13║數師在此演習矣。此卷係妙蓮法師書贈。今後有人發心出家者，依此儀授
G104n2273_p0535b14║之。如未明瞭，請妙蓮壽山諸師指導，當可如法也。澤禮謝奉歸，以稟本師。師
G104n2273_p0535b15║珍之，欲廣流通，躬自募印，玉成其事，四眾咸與，亦勝緣也。自今而後，由此書
G104n2273_p0535b16║之策導教誡，因而追大師之芳蹤，作如來之真子，紹佛家業，為世福田。以至
G104n2273_p0535b17║於補處者，必大有其人，豈但為儀式而已哉。時世尊降誕二千九百七十年
G104n2273_p0535b18║歲次癸未浴佛日　志西學人師慚蔣德澤敬序於泉州榮蓮堂
G104n2273_p0536a01║剃髮位置圖（本圖說為妙蓮法師依教作贈）
G104n2273_p0536a02║【圖】
G104n2273_p0536a03║
G104n2273_p0536a04║
G104n2273_p0536a05║
G104n2273_p0536a06║
G104n2273_p0536a07║
G104n2273_p0536a08║
G104n2273_p0536a09║
G104n2273_p0536a10║註：
G104n2273_p0536a11║（一）佛桌
G104n2273_p0536a12║（二）剃髮和尚座
G104n2273_p0536a13║（三）教授阿闍梨座
G104n2273_p0536a14║（四）引請師座
G104n2273_p0536a15║（五）引請師座
G104n2273_p0536a16║（六）清眾座
G104n2273_p0536a17║（七）沙彌座（即求剃人）
G104n2273_p0536a18║（八）（九）俱清眾座
G104n2273_p0536b01║剃髮之前應備手續說明
G104n2273_p0536b02║（一）事先洗掃，莊嚴殿堂。
G104n2273_p0536b03║（二）照剃髮圖，安置各件。
G104n2273_p0536b04║（三）預備父母牌位兩座。如父母現在，則位安之東
G104n2273_p0536b05║方。如已亡故，則位安之西方。倘父母本身來，則
G104n2273_p0536b06║不用牌位。
G104n2273_p0536b07║（四）和尚桌上，預備靜木一方、縵衣一領。
G104n2273_p0536b08║（五）教授桌上，預備靜木一方、檀香水一盞。
G104n2273_p0536b09║（六）上座引請桌上，預備大磬一、引磬一。
G104n2273_p0536b10║（七）下座引請桌上，預備引磬一、身上預備剃刀一、
G104n2273_p0536b11║圍巾一、包髮巾一。