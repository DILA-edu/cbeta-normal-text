G104n2275_p0539a01║盜戒釋相概略問答釋弘一
G104n2275_p0539a02║緒言
G104n2275_p0539a03║問：以何因故編輯是卷耶？答：昔嘗發願編輯《南山律在家備覽》，以卷帙繁重，
G104n2275_p0539a04║未可急就。故先擷取盜戒戒相少分，輯為《問答》一卷，別以流通。
G104n2275_p0539a05║問：何故先輯此盜戒耶？答：道俗諸戒中，以盜戒戒相最為繁密。《僧祇律》釋盜
G104n2275_p0539a06║戒文有五卷，《十誦律》四卷，《善見律》三卷，南山、靈芝諸撰述中述盜戒者亦有三
G104n2275_p0539a07║卷。盜戒戒相既如是繁密，若欲護持，大非易事！《南山律》中頗多警誥之文，今略
G104n2275_p0539a08║引之。《行事鈔》云：「性重之中，盜是難護。故諸部明述，餘戒約略總述而已，及論
G104n2275_p0539a09║此戒各並三卷、五卷述之。必善加披括，方能免患。」又云：「盜戒相隱，極難分
G104n2275_p0539a10║了。有心懷道者，細讀附事，深思乃知。」《戒本疏》云：「此戒人多潛犯，不謂重罪，
G104n2275_p0539a11║但是粗心。」故《善見》（律名）云：「此第二戒事相難解，不得不曲碎解釋。其義理分別，汝
G104n2275_p0539a12║當善思。論文如此，臨事可不勉耶！」聖教明文，諄切若是。故先輯此戒相，亟為
G104n2275_p0539a13║流通。俾未受者應知慎重，必須預習通利乃可受持。（受盜戒後，一剎那頃，若有犯者，即結重罪。不以其未及學
G104n2275_p0539a14║習，而加曲諒。故須預學也。）已受者，急宜細讀深思，勉力護持，未可潛犯。
G104n2275_p0539a15║問：古德亦有專輯盜戒，別以流通耶？答：有之。南山云：「有人別標此盜，用入
G104n2275_p0539a16║私鈔。抑亦勸誡之意。」惜此私鈔久已佚失不傳耳。
G104n2275_p0539a17║問：今輯是卷，依何典籍為宗耶？答：專宗南山《行事鈔》及靈芝《資持記》，並參用
G104n2275_p0539a18║南山《戒本疏》及靈芝《行宗記》。南山《鈔》與《疏》有互異者，今且專據《鈔》文。
G104n2275_p0539a19║問：今輯是卷，何以僅及概略未能詳盡耶？答：今為初機，且舉少分，粗示其概，
G104n2275_p0539a20║以為著手研習之初階。若詳明戒相，廣引文證，紙數當什餘倍此，將來別輯《南
G104n2275_p0539a21║山律在家備覽》，廣明其義，學者幸進而披尋焉。
G104n2275_p0539b01║問：下文所云，掌理三寶物等，應唯屬於道眾。今輯是卷，既專被在家，云何復列
G104n2275_p0539b02║是等諸緣耶？答：近今在家居士，亦有暫管護寺院者，又有任寺中會計、庶務
G104n2275_p0539b03║諸職者。故應列入，以資參考。
G104n2275_p0539b04║問：南山律義，雖云分通大乘，然教限正屬小乘。若依小教，受五、八戒者，固應奉
G104n2275_p0539b05║此行持；若別受菩薩戒者，或可不拘是限耶？答：唐賢首《梵網戒疏》釋初篇盜
G104n2275_p0539b06║戒第六種類輕重門中，廣陳犯相，與南山《行事鈔》文大同。彼《疏》自設問答云：
G104n2275_p0539b07║「問：『凡此所引，多是小乘，云何得通菩薩性戒用？』答：『菩薩性戒共學，攝論明文，故
G104n2275_p0539b08║得用也。』」準是而言，若受菩薩戒中盜戒者，亦應奉此行持也。
G104n2275_p0539b09║釋相
G104n2275_p0539b10║問：何謂盜戒耶？答：盜戒本有數名，或名曰劫，強力直奪故；或名曰偷竊，畏主
G104n2275_p0539b11║覺知故；或名曰不與取，謂主不捨故。今名曰盜，非理侵損於人故。前之二名，名
G104n2275_p0539b12║則公私不同，義則兩不相攝。若不與取，雖是名通，然於義中，有非盜之濫。故廢
G104n2275_p0539b13║前三名，唯標曰盜。既能該括劫與偷竊，復無非盜之濫也。盜是所觀之境，戒者
G104n2275_p0539b14║能治之行，能所通舉，故曰盜戒。
G104n2275_p0539b15║問：今釋盜戒戒相，如何分門耶？答：南山《行事鈔》分為三大科：一、所犯境，二、成
G104n2275_p0539b16║犯相，三、開不犯。今依此科，分為三門如下。
G104n2275_p0539b17║第一門　所犯境
G104n2275_p0539b18║問：何謂所犯境耶？答：凡六塵六大、有主之物、他所吝護者，皆謂之犯境。《戒本
G104n2275_p0539b19║疏》中〈隨文別釋〉，至為繁廣，今不詳舉也。
G104n2275_p0539b20║第二門　成犯相
G104n2275_p0539b21║問：成犯相中，依何而釋相耶？答：南山《行事鈔》先總列六緣，後隨釋五種。先總
G104n2275_p0540a01║列六緣者：一、有主物，二、有主想，三、有盜心，四、是重物，五、興方便，六、舉離處。後隨
G104n2275_p0540a02║釋五種者，依前列犯緣次第解釋，唯不釋第五興方便，故僅有五種也。今依此
G104n2275_p0540a03║科，分為五章如下。
G104n2275_p0540a04║第一章　有主物
G104n2275_p0540a05║問：有主物中，如何分判耶？答：南山《行事鈔》分為三科：一、三寶物，二、人物，三、非
G104n2275_p0540a06║人及畜生物。今依此科，分為三節如下。
G104n2275_p0540a07║第一節　三寶物
G104n2275_p0540a08║問：掌理三寶物，應須如何人耶？答：南山《行事鈔》引《寶梁大集》等經云：「僧物
G104n2275_p0540a09║難掌，佛法無主。我聽二種人掌三寶物：一、阿羅漢，二、須陀洹。所以爾者，諸餘比
G104n2275_p0540a10║丘戒不具足，心不平等，不令是人為知事也。更復二種：一、能淨持戒識知業報，
G104n2275_p0540a11║二、畏後世罪有諸慚愧及以悔心。如是二人，自無瘡疣，護他人意，此事甚難等。」
G104n2275_p0540a12║《鈔》又云：「若不精識律藏，善通用與者，並師心處分，多成盜損。」
G104n2275_p0540a13║問：盜佛物者，依何結罪耶？答：望守護主邊，結重罪；無守護主者，望斷施主福
G104n2275_p0540a14║邊，結重罪。
G104n2275_p0540a15║問：盜法物者，依何結罪耶？答：與盜佛物同。望守護主邊，或望斷施主福邊，結
G104n2275_p0540a16║重罪也。
G104n2275_p0540a17║問：舊經殘破，應焚化耶？答：若焚化者得重罪，如燒父母。不知有罪者，犯輕。南
G104n2275_p0540a18║山《戒疏》云：「有人無識，燒毀破經。『我今火淨』，謂言得福，此妄思度。半偈捨身，著
G104n2275_p0540a19║在明典；兩字除惑，亦列正經。何得焚除？失事在福也。」靈芝《資持記》云：「古云：
G104n2275_p0540a20║『如燒故經，安於淨處，先說是法因緣生偈已，焚之。』此乃傳謬，知出何文？引誤後
G104n2275_p0540a21║生，陷於重逆。必有損像蠹經，淨處藏之可矣。」
G104n2275_p0540b01║問：借他人經而不還者，應犯何罪耶？答：若因未還令主生疑者，中罪；若心決
G104n2275_p0540b02║絕不還者，重罪。
G104n2275_p0540b03║問：盜僧物者，依何結罪耶？答：若有守護主，餘人盜者，望守護主邊結重；若主
G104n2275_p0540b04║掌之人自盜者，亦犯重；若無守護主，餘人盜僧物者，亦犯重。
G104n2275_p0540b05║問：盜僧物者與盜佛物法物同結重罪，然亦有所異耶？答：南山《行事鈔》云：
G104n2275_p0540b06║「盜通三寶，僧物最重。隨損一毫，則望十方凡聖一一結罪。」又《方等經》云：「五
G104n2275_p0540b07║逆四重，我亦能救。盜僧物者，我所不救。」（靈芝釋云：「我不救者，以佛威神不可加故，非捨棄也。」）
G104n2275_p0540b08║問：於三寶物，若互用者，應有罪耶？答：律中互用有種種，結罪亦有輕重，今略
G104n2275_p0540b09║舉一二。如寺主互用三寶物，彼以好心，非入己故，謂言不犯，但依律應結重罪。
G104n2275_p0540b10║若當分互用者，如本造釋迦改作彌陀，本作般若改作涅槃，本作僧房改充車
G104n2275_p0540b11║乘，應結小罪。
G104n2275_p0540b12║問：白衣入寺，應與食耶？答：若悠悠俗人見僧過者，應與食物；若在家二眾及
G104n2275_p0540b13║識達俗士有入寺者，須說福食難消，非為慳吝。
G104n2275_p0540b14║第二節　人物
G104n2275_p0540b15║問：盜別人物中，如何分判耶？答：南山《行事鈔》中，約二主分為七種。文義甚繁，
G104n2275_p0540b16║今不具舉。
G104n2275_p0540b17║問：物主有財物，令他人守護，為作護主。若此財物被賊所竊，應令護主為償還
G104n2275_p0540b18║耶？答：若護主謹慎不懈，賊來私竊或強迫取，非是護主能禁之限者，物主不
G104n2275_p0540b19║應令護主償還；若強徵者，物主犯重。儻護主懈慢，為賊竊者，護主必須償之；若
G104n2275_p0540b20║不償者，護主犯重。
G104n2275_p0540b21║問：手執他人之物，不慎而誤破者，應令其償還耶？答：不應令其償還。若強徵
G104n2275_p0541a01║者犯重。
G104n2275_p0541a02║問：賊取財物已，物主應可奪還耶？答：此事大須審慎，若盜者已作決定得物
G104n2275_p0541a03║想，無論物主於己物已作棄捨心或未作棄捨心，皆不可奪，奪者犯重。因此物
G104n2275_p0541a04║已屬賊故。若物主於己物已作棄捨心，無論盜者已作決定得物想或未作決
G104n2275_p0541a05║定得物想，皆不可奪，奪者犯重。因先已捨，即非己物故。必須物主於己物未作
G104n2275_p0541a06║棄捨心，盜者未作決定得物想，乃可奪還也。
G104n2275_p0541a07║第三節　非人及畜生物
G104n2275_p0541a08║問：盜非人物者，應犯何罪耶？答：有守護者，望守護主邊，結重罪；若無守護者，
G104n2275_p0541a09║望非人邊，結中罪。
G104n2275_p0541a10║問：盜畜生物者，應犯何罪耶？答：輕罪。
G104n2275_p0541a11║第二章　有主想
G104n2275_p0541a12║問：若欲詳釋此章，應依何顯示耶？答：應依境想闕緣等，具如南山《鈔》、《疏》中諸
G104n2275_p0541a13║文廣明。文繁義密，初機難解，今且從略。將來別輯《南山律在家備覽》，當於此義
G104n2275_p0541a14║詳述之也。
G104n2275_p0541a15║第三章　有盜心
G104n2275_p0541a16║問：前云寺主以好心互用三寶物而結重罪，是豈有盜心耶？答：律列十種賊
G104n2275_p0541a17║心，一曰黑闇心，愚教互用，正屬此類。靈芝《資持記》云：「望為三寶，故言好心；若
G104n2275_p0541a18║論愚教，還是賊心。」
G104n2275_p0541a19║第四章　是重物
G104n2275_p0541a20║問：何謂重物耶？答：依律盜五錢或值五錢物，結重罪，是為結罪之分限。
G104n2275_p0541a21║問：何謂五錢耶？答：諸釋不同。《南山律》謂「攝護須急」，即以隨國通用之五錢為
G104n2275_p0541b01║準。如此土今時，應以五銅圓為準也。
G104n2275_p0541b02║第五章　舉離處
G104n2275_p0541b03║問：何謂舉離處耶？答：欲盜物時，若所盜之物未離本處，屬己不顯。故須於離
G104n2275_p0541b04║處時，結其正罪也。
G104n2275_p0541b05║問：亦有物未離處即結犯耶？答：盜戒成犯，雖約離處，然其離相，不必物離。故
G104n2275_p0541b06║律中明離處義，以十門括示差別，今且略舉：文書成明離處，約作字判斷即犯；
G104n2275_p0541b07║言教主明離處，約口斷即犯——以言辭誑惑取者是；移標相明離處，即今丈尺度
G104n2275_p0541b08║量之物；墮籌明離處，若計數籌、若分物籌是；異色明離處，若破、若燒、若埋、若壞
G104n2275_p0541b09║色，皆屬此類；轉齒明離處，以盜心移轉賭具。如是等，皆統名曰離處也。
G104n2275_p0541b10║第三門　開不犯
G104n2275_p0541b11║問：何謂不犯耶？答：律有五種，皆謂無盜心也。一、與想，意謂他與也；二、己有想，
G104n2275_p0541b12║謂非他物也；三、糞掃想，謂無主也；四、暫取想，即持還也；五、親厚意，無彼此也。
G104n2275_p0541b13║問：何謂親厚耶？答：律有七法：一、難作能作，二、難與能與，三、難忍能忍，四、密事
G104n2275_p0541b14║相告，五、互相覆藏，六、遭苦不捨，七、貧賤不輕。能行是七法者，是善親友也。
G104n2275_p0541b15║盜戒釋相概略問答竟
G104n2275_p0541b16║
G104n2275_p0541b17║後跋
G104n2275_p0541b18║發心學律已來，忽忽二十一載。衰老日甚，學業未就。今擷取南山、靈芝撰述中
G104n2275_p0541b19║詮釋盜戒戒相少分之義，輯為《盜戒釋相概略問答》一卷。義多闕略，未盡持犯
G104n2275_p0541b20║之旨。後此賡續當復何日？因錄太賢、藕益二師遺偈附於卷末，用自策勵焉！
G104n2275_p0541b21║
G104n2275_p0541b22║歲集己卯殘暑沙門一音時年六十居永春蓬峯
G104n2275_p0542a01║勇士交陣死如歸丈夫向道有何辭初入恆難永無易
G104n2275_p0542a02║由難若退何劫成丈夫欲取三界王當揮智劍斷眾魔
G104n2275_p0542a03║吾於苦海誓無畏莊嚴戒筏攝諸方唐太賢法師偈
G104n2275_p0542a04║日輪挽作鏡海水挹作盆照我忠義膽
G104n2275_p0542a05║浴我法臣魂九死心不悔塵劫願猶存
G104n2275_p0542a06║為檄虛空界何人共此論明藕益大師偈
G104n2275_p0542a07║
G104n2275_p0542a08║
G104n2275_p0542a09║大藏經會謹案：《盜戒釋相概略問答》原稿，前由佛學書局影印
G104n2275_p0542a10║流通，並附弘一大師致李圓淨居士書，茲仍照錄如下。函中所
G104n2275_p0542a11║述《南山律在家備覽略編》，全稿陸續輯成，業經本會校印出版，
G104n2275_p0542a12║三冊合為一冊。
G104n2275_p0542b01║圓淨居士　澄覽　惠書，忻悉一一。茲奉上《盜戒問答》稿一冊，乞先付印。《南山
G104n2275_p0542b02║律在家備覽》，一時未易著手編輯，茲擬先輯《南山律在家備覽略編》一部，
G104n2275_p0542b03║共三冊，擬分三次出版。第一冊〈宗體篇〉，第二冊〈持犯篇〉，第三冊〈懺罪篇雜行篇〉
G104n2275_p0542b04║及附錄。第一及第二冊皆可單行。現已著手先編第一冊〈宗體篇〉，約於農歷四
G104n2275_p0542b05║五月間可以編就奉上。此略編雖不及廣本完備，然已規模粗具，足供學者之
G104n2275_p0542b06║研習矣。〈宗體篇〉所述者，為如何受戒得戒。〈持犯篇〉所述者，為如何持戒。故此二
G104n2275_p0542b07║冊皆可各別流通。（朽人）近年來，精神大不如前，且時有小疾。在家備覽廣本恐
G104n2275_p0542b08║難成就，故先輯此略編。又恐不能完成，故令前二冊皆可單獨流通。即使僅輯
G104n2275_p0542b09║成第一冊，或僅輯成二冊，而命終生西亦無妨也。　　戰事，於今年當可停止。
G104n2275_p0542b10║其時（朽人）倘尚康健者，擬往廈門整理殘稿。但校訂抄寫皆由（朽人）自任之，故
G104n2275_p0542b11║難以速就也。　舊藏榑桑古版律宗典籍甚多。其孤本之佳者有十數部，亦須
G104n2275_p0542b12║校訂抄寫乃可寄上也。（現皆存鼓浪嶼及廈門）　《比丘戒相表記》，前年由開明書店製鋅版，
G104n2275_p0542b13║極為精美。戰事起時，已燬失。如有因緣，能再製一套存佛學書局尤善。前開明
G104n2275_p0542b14║製版時，即用第一次石印本為底稿而製鋅版。但須十分精細注意，乃能得良
G104n2275_p0542b15║好之結果。第一次石印本，在上海當可覓求而得也。　　印刷品似可郵寄。農
G104n2275_p0542b16║歷舊年底，夏居士寄來《行事鈔記》二大包，已於元旦日收到。　　尊函所云印
G104n2275_p0542b17║經書事宜，早期圓成。但（朽人）因未能返廈，又無助理者，故難速就。今且隨分隨
G104n2275_p0542b18║力，編就一二。其未了者，俟當來迴入娑婆時，必可賡續圓滿其業也。　謹復，不
G104n2275_p0542b19║宣。
G104n2275_p0542b20║農歷春分晨　　　音啟