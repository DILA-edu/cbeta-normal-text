G104n2282_p0580a01║學根本說一切有部律入門次第
G104n2282_p0580a02║永寧晚晴院沙門曇昉撰
G104n2282_p0580a03║學有部律者、與學四分十誦等異。彼則章鈔繁雜、條
G104n2282_p0580a04║理紛糅。斯乃專宗律文、唯依自部。故義淨三藏云。出
G104n2282_p0580a05║家之侶、各依部執。又云。且神州持律、諸部互牽。而講
G104n2282_p0580a06║說撰錄之家、遂乃章鈔繁雜。故使覆一簣而情息、聽
G104n2282_p0580a07║一席而心退。上流之伍、蒼髭乃成。中下之徒、白首寧
G104n2282_p0580a08║就。律本自然落漠、讀疏遂至終身又凡是製作之家、
G104n2282_p0580a09║意在令人易解。豈得故為密語、而更作解嘲。譬乎水
G104n2282_p0580a10║溢平川、決入深井。有懷飲息、濟命無由。準驗律文、則
G104n2282_p0580a11║不如此。論斷輕重、但用數行。說罪方便、無煩半日。（文）
G104n2282_p0580a12║今承是義、略述入門次第。中人之資、依斯修習、二年
G104n2282_p0580a13║可訖。以視他部、難易遲迅、較然大殊矣。
G104n2282_p0580a14║余初學律、緜涉數載、忘前失後、難卒檢究。爾後撮要
G104n2282_p0580a15║編錄。乃獲領悟、貫其條理。編錄之法、誠學律者之扃
G104n2282_p0580a16║鐍矣。今述次第、即依是法、綜通始末。以貽來葉、知所
G104n2282_p0580a17║歸趣焉。（若有他人已編就者、先不宜披閱。必須自費一番心力、別為編錄、乃能獲其實益也。）
G104n2282_p0580a18║應先熟讀背誦苾芻戒經。並參閱律攝。（初閱律攝、未能一一了解。
G104n2282_p0580a19║於其不解者略之。　有部律典、常州刻經處大半刊訖。其未刊者、可檢閱大藏。）
G104n2282_p0580a20║次閱苾芻毗柰耶五十卷、尼毗柰耶二十卷。並撮要
G104n2282_p0580a21║編錄。（參考靈峯閱藏知津挈錄經文大綱之法、及余所編四分律比丘戒相表記。）
G104n2282_p0580b01║次閱破僧事二十卷、藥事十八卷、出家事四卷、安居事
G104n2282_p0580b02║一卷、隨意事一卷、皮革事二卷、羯恥那衣事一卷、雜事
G104n2282_p0580b03║四十卷、尼陀那五卷、目得迦五卷。並撮要編錄。是中雜
G104n2282_p0580b04║事、尼陀那、目得迦、宜別分類編定目次、以便檢尋。
G104n2282_p0580b05║次閱百一羯磨十卷。撮要編錄。別依攝頌、編略註本。
G104n2282_p0580b06║次閱南海寄歸內法傳四卷。擇其關於律學者、撮要編
G104n2282_p0580b07║錄。并閱護命放生軌儀法一卷、受用三水要行法一卷、
G104n2282_p0580b08║說罪要行法一卷。（南海寄歸內法傳、天津刻經處已刊。）
G104n2282_p0580b09║次編毗柰耶頌略註。
G104n2282_p0580b10║次編律攝表記。（律攝原文有繁衍者、應加刪削。若太簡略、未易明了者、參考他書增補。）并編
G104n2282_p0580b11║苾芻戒經含註本。
G104n2282_p0580b12║元拔合思巴集出家授近圓羯磨儀範一卷、苾芻習學
G104n2282_p0580b13║略法一卷、併屬此部。亦宜參閱。
G104n2282_p0580b14║扶桑學者編佛學大辭典中、律宗名義頗為詳備。應別
G104n2282_p0580b15║請覓、以供檢尋。（上海梅白格路昌壽里醫學書局譯刊。）
G104n2282_p0580b16║昔義淨三藏法師、學於西域二十五年。該通三藏、而偏
G104n2282_p0580b17║精律部。翻出有部律文十九部、百九十八卷。又別撰內
G104n2282_p0580b18║法傳等四部、七卷譯綴之暇、曲授學徒。凡所行事、皆尚
G104n2282_p0580b19║急護。漉囊滌穢、特異常倫。學侶傳行、遍於京洛。泥洹而
G104n2282_p0580b20║後、斯宗遂衰。妙典無傳、琅函久錮。不其惜歟。余以夙幸、
G104n2282_p0580b21║嘗預鑽仰。憂其墜失、矢願弘布。既集犯相摘記一卷、自
G104n2282_p0580c01║行抄一卷。并述斯文、錄於卷末。冀初心者、始涉
G104n2282_p0580c02║有津。敢以闇短、光顯法門。振其絕緒、當復俟諸
G104n2282_p0580c03║後賢矣。
G104n2282_p0580c04║學根本說一切有部律入門次第竟