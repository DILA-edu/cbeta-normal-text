G116n2302_p0237a01║佛學名相彙解　卷第二十九明．沙門寂照編
G116n2302_p0237a02║
G116n2302_p0237a03║施果感五不死（出付法藏經）
G116n2302_p0237a04║一、置𨫼不死。
G116n2302_p0237a05║二、釜煮不死。
G116n2302_p0237a06║三、水溺不死。
G116n2302_p0237a07║四、魚吞不死。
G116n2302_p0237a08║五、刀割不死。
G116n2302_p0237a09║經云：「毗婆尸佛時，有一比丘患頭痛，薄拘羅尊者持一訶棃勒果施彼食之，其病即
G116n2302_p0237a10║愈。因施果故，九十一刼天上人間享福快樂，未嘗有病，最後生婆羅門家，其母早亡，父
G116n2302_p0237a11║娉後妻，苦厭拘羅，五度加害，皆無所損。及年既長，出家學道，得阿羅漢果。」（梵語
G116n2302_p0237a12║毗婆尸，華言勝觀。梵語薄拘羅，華言善容。梵語訶棃勒，華言天主持來。刼，梵語具云刼波，華言
G116n2302_p0237a13║分別時節。梵語婆羅門，華言淨行。梵語阿羅漢，華言無學。）
G116n2302_p0237a14║一、謂薄拘羅年幼，後母作餅，從而索之。後母憎嫉，擲置𨫼上，𨫼雖焦熱，不能燒
G116n2302_p0238a01║害也。
G116n2302_p0238a02║二、謂薄拘羅後母煮肉，從而索之，母益瞋恚，尋擲釜中，釜雖極熱，亦不能害也。
G116n2302_p0238a03║三、謂薄拘羅，後母向河，從而逐去，母即嫌惡，尋擲水中，水雖深而不能溺也。
G116n2302_p0238a04║四、謂薄拘羅，由擲水中，雖大魚吞之，而不能害也。
G116n2302_p0238a05║五、謂薄拘羅，被魚吞之，其魚亦遭捕入市，遇父買歸，將剖魚腹，拘羅尚活，告父
G116n2302_p0238a06║安庠，無致傷兒，父既見子，喜抱而出，即無損傷也。
G116n2302_p0238a07║
G116n2302_p0238a08║布施離五種法（出優婆塞戒經）
G116n2302_p0238a09║一、不選有德無德。
G116n2302_p0238a10║二、不說善惡。
G116n2302_p0238a11║三、不擇種姓。
G116n2302_p0238a12║四、不輕求。
G116n2302_p0238a13║五、不惡口罵。
G116n2302_p0238a14║一、謂菩薩行慧施時，平等普濟，不擇冤親，於有德人生愛敬心，於無德人起憐愍
G116n2302_p0238a15║心，是名不選有德無德。
G116n2302_p0238a16║二、謂菩薩行慧施時，以平等慈，於善不善，各隨所願，普皆饒益，是名不說善惡。
G116n2302_p0239a01║三、謂菩薩行慧施時，無分種姓貴賤，凡有所需，普皆施與，是名不擇種姓。
G116n2302_p0239a02║四、謂菩薩行慧施時，見來乞者，起殷重心，而給所須，以濟其乏，是名不輕求。
G116n2302_p0239a03║五、謂菩薩行慧施時，凡有求索者，不出醜惡之語而毀辱之，是名不惡口罵。
G116n2302_p0239a04║
G116n2302_p0239a05║施食獲五福報（出施食獲五福報經）
G116n2302_p0239a06║一、施命。
G116n2302_p0239a07║二、施色。
G116n2302_p0239a08║三、施力。
G116n2302_p0239a09║四、施安。
G116n2302_p0239a10║五、施辯。
G116n2302_p0239a11║一、謂人七日不得食則死，若能以食施之，即為施命。其施命者，得世世長壽，財富
G116n2302_p0239a12║無量報。
G116n2302_p0239a13║二、謂人不得食，顏色顦悴，若能以食施之，即為施色。其施色者，得世世端正，人
G116n2302_p0239a14║見懽喜報。
G116n2302_p0239a15║三、謂人不得食，身羸力弱，若能以食施之，即為施力。其施力者，得世世多力，終
G116n2302_p0239a16║無耗減報。
G116n2302_p0240a01║四、謂人不得食，心愁身危，不能自安，若人以食施之，即為施安。其施安者，得世
G116n2302_p0240a02║世安隱，不遇災患報。
G116n2302_p0240a03║五、謂人不得食，困不能言，若能以食施之，即為施辯。其施辯者，得辯慧通達，聞
G116n2302_p0240a04║者喜悅報。
G116n2302_p0240a05║
G116n2302_p0240a06║忍辱五種功德力（出法集經）
G116n2302_p0240a07║一、能忍所打。
G116n2302_p0240a08║二、能忍所惱。
G116n2302_p0240a09║三、能忍所瞋。
G116n2302_p0240a10║四、八法不動。
G116n2302_p0240a11║五、煩惱不染。
G116n2302_p0240a12║一、謂菩薩以得如響平等智力，雖被人捶打，而能忍受，不加報也。（如響者：謂如空
G116n2302_p0240a13║谷之答眾響也。）
G116n2302_p0240a14║二、謂菩薩以得鏡像平等智力，雖被人惱害，而能忍受，不加報也。（鏡像者：謂如明
G116n2302_p0240a15║鏡之現眾像也。）
G116n2302_p0240a16║三、謂菩薩以得如幻平等智力，雖被人瞋呵，而能忍受不加報也。（如幻者：謂如變幻
G116n2302_p0241a01║而不實也。）
G116n2302_p0241a02║四、八法者：利衰毀譽稱譏苦樂也。謂菩薩以得清淨平等智力，故世間八法皆不能動
G116n2302_p0241a03║也。
G116n2302_p0241a04║五、謂菩薩以得世法清淨平等智力，故一切煩惱皆不能染也。
G116n2302_p0241a05║
G116n2302_p0241a06║修忍五相（出菩薩善戒經）
G116n2302_p0241a07║一、眾生相。
G116n2302_p0241a08║二、法相。
G116n2302_p0241a09║三、無常相。
G116n2302_p0241a10║四、苦相。
G116n2302_p0241a11║五、無我我所相。
G116n2302_p0241a12║忍即安忍。菩薩為化度一切眾生，而諸眾生，雖以種種諸惡加我，悉無瞋恨，故有五
G116n2302_p0241a13║種相也。
G116n2302_p0241a14║一、菩薩若被他人打罵，即觀宿世流轉生死之時，一切眾生皆我父母師長，當生恭
G116n2302_p0241a15║敬。由此觀故，滅怨憎相，生親友相。如是修於慈忍，成就眾生，是為眾生相。
G116n2302_p0241a16║二、菩薩修慈忍時，諦觀世間一切諸法，皆即法界真實之理，無取無捨，無瞋無喜，
G116n2302_p0242a01║平等一相。由是觀故，滅眾生相，成就法相，是為法相。
G116n2302_p0242a02║三、菩薩修慈忍時，思惟一切眾生，及諸萬物，皆悉無常；誰是罵者？誰是受者？言
G116n2302_p0242a03║語性空，刹那不住。由是觀故，破於常相，成就忍心，是為無常相。（梵語刹那，華言一
G116n2302_p0242a04║念。）
G116n2302_p0242a05║四、菩薩修慈忍時，觀察眾生皆有生死之苦，若遭其辱，不應瞋恚，當救彼苦；我若
G116n2302_p0242a06║瞋恚，其苦轉增。由能修忍，斷諸苦惱，成無上道，是為苦相。
G116n2302_p0242a07║五、我，主宰之義，即眾生所執之假名也。我所，即五陰之身。菩薩以智慧觀察四大
G116n2302_p0242a08║本空，五陰非有，則我及我所俱不可得，是為無我我所相。
G116n2302_p0242a09║
G116n2302_p0242a10║菩薩聽法五種想（出瑜伽師地論）
G116n2302_p0242a11║一、作寶想。
G116n2302_p0242a12║二、作眼想。
G116n2302_p0242a13║三、作明想。
G116n2302_p0242a14║四、作大果勝功德想。
G116n2302_p0242a15║五、作無罪大適悅想。
G116n2302_p0242a16║一謂：菩薩聽法，當念正法尊貴，希有難得，是名作寶想。
G116n2302_p0243a01║二謂：菩薩聽法，當念此法如眼，開我昏暗，令生智慧，是名作眼想。
G116n2302_p0243a02║三謂：菩薩聽法，當念正法如日光明，一切等照，是名作明想。
G116n2302_p0243a03║四謂：菩薩聽法，當念此法，令我能得涅槃及大菩提勝功德果，是名作大果勝功德
G116n2302_p0243a04║想。
G116n2302_p0243a05║五謂：菩薩聽法，當念於現法中，雖未證得涅槃及大菩提，即當於法如實修行止觀，
G116n2302_p0243a06║離諸罪垢，得大悅樂，是名作無罪大適悅想。（止觀者：止即止息散亂，觀即觀照昏暗也。）
G116n2302_p0243a07║
G116n2302_p0243a08║聽法五種不作異意（出瑜伽師地論）
G116n2302_p0243a09║一、於壞戒不作異意。
G116n2302_p0243a10║二、於壞族不作異意。
G116n2302_p0243a11║三、於壞色不作異意。
G116n2302_p0243a12║四、於壞文不作異意。
G116n2302_p0243a13║五、於壞美不作異意。
G116n2302_p0243a14║論云：謂諸菩薩欲從善友聽聞法時，於說法師有五種處，不應作異意，當以純淨心，
G116n2302_p0243a15║屬耳而聽也。
G116n2302_p0243a16║一謂：若聽法時，須一心信受，不可起念：此說法師破戒，不住律儀，我今不應從彼
G116n2302_p0244a01║聽法，是名於壞戒不作異意。
G116n2302_p0244a02║二謂：若聽法時，須一心信受，不可起念：此說法師，種姓微賤，我今不應從彼聽
G116n2302_p0244a03║法，是名於壞族不作異意。
G116n2302_p0244a04║三謂：若聽法時，須一心信受，不可起念：此說法師，容貌醜陋，我今不應從彼聽
G116n2302_p0244a05║法，是名於壞色不作異意。
G116n2302_p0244a06║四謂：若聽法時，須一心信受，不可起念：此說法師，言辭不文，我今不應從彼聽
G116n2302_p0244a07║法，是名於壞文不作異意。
G116n2302_p0244a08║五謂：若聽法時，須一心信受，不可起念：此說法師，多懷忿恚，不以美言宣說諸
G116n2302_p0244a09║法，我今不應從彼聽法，是名於壞美不作異意。
G116n2302_p0244a10║
G116n2302_p0244a11║治五種染（出華嚴疏）
G116n2302_p0244a12║一、持戒治破戒染。
G116n2302_p0244a13║二、入禪治貪欲染。
G116n2302_p0244a14║三、神通治邪歸依染。
G116n2302_p0244a15║四、四無量治妄行功德染。
G116n2302_p0244a16║五、四無色定治妄修解脫染。
G116n2302_p0245a01║一謂：修菩薩行者，能持諸戒律以淨身心，制伏過非，則離一切破戒之汙染也。
G116n2302_p0245a02║二謂：修菩薩行者，修習禪定，安心理境，寂靜無為，則離一切貪欲之汙染也。
G116n2302_p0245a03║三、妙用不測謂之神，自在無礙謂之通。若諸眾生歸依邪師邪行者，菩薩能以神通攝
G116n2302_p0245a04║化，令其捨邪歸正，則無邪妄歸依染也。
G116n2302_p0245a05║四謂：四無量即慈悲喜捨之心也。妄行謂所行非正也。功德謂所求邪福也。若諸眾生
G116n2302_p0245a06║淫祀求福，妄修功德者，菩薩能以此四心攝化，令其依於正法修諸善業，則無妄行功德染
G116n2302_p0245a07║也。
G116n2302_p0245a08║五、四無色定者，即無色界中空處定、識處定、無所有處定、非非想處定也。若諸外
G116n2302_p0245a09║道以有漏心，妄修邪定，以求解脫者，菩薩能以此四無色定攝化，令其依於正法，修證解
G116n2302_p0245a10║脫，則無妄修解脫之染也。
G116n2302_p0245a11║
G116n2302_p0245a12║說法五福德（賢者五福德經）
G116n2302_p0245a13║一、長壽。
G116n2302_p0245a14║二、多財。
G116n2302_p0245a15║三、端正無比。
G116n2302_p0245a16║四、名譽遠聞。
G116n2302_p0246a01║五、聰明大智。
G116n2302_p0246a02║一謂：前世說法時，上中下語，一一皆善，若好殺者，以聞法故而能止殺，是故今世
G116n2302_p0246a03║得長壽福德。（上中下語，即經之序分、正宗分、流通分也。）
G116n2302_p0246a04║二謂：前世說法時，上中下語，教人布施，若盜竊者，聞法不盜，便能行施，是故今
G116n2302_p0246a05║世得多財福德。
G116n2302_p0246a06║三謂：前世說法時，上中下語，隨順正法，令聞法者，和氣安心，顏色悅懌，自生光
G116n2302_p0246a07║澤，是故今世得端正無比福德。
G116n2302_p0246a08║四謂：前世說法時，上中下語，以善及人，令聞法者，歸敬三寶，相從者眾，是故今
G116n2302_p0246a09║世得名譽遠聞福德。
G116n2302_p0246a10║五謂：前世說法時，上中下語，樂說無吝，令聞法者，妙慧開解，是故今世得聰明大
G116n2302_p0246a11║智福德。
G116n2302_p0246a12║
G116n2302_p0246a13║五心（出宗鏡錄）
G116n2302_p0246a14║一、率爾心。
G116n2302_p0246a15║二、尋求心。
G116n2302_p0246a16║三、決定心。
G116n2302_p0247a01║四、染淨心。
G116n2302_p0247a02║五、等流心。
G116n2302_p0247a03║一、率爾猶卒然也。謂人一念之心，初對於境，卒然任運而起，未分別善惡，是名率
G116n2302_p0247a04║爾心。
G116n2302_p0247a05║二謂：人一念之心，既對於境明了，即推尋求覓而生分別，是名尋求心。
G116n2302_p0247a06║三謂：人一念之心，於所緣境法既能分別，則審知善惡決定不謬，是名決定心。
G116n2302_p0247a07║四謂：人一念之心，於法既審知是善是惡，則染淨自然而分，是名染淨心。
G116n2302_p0247a08║五、等謂平等，流即流類。謂人一念之心，於善惡法染淨既分，則各隨類相續，於善
G116n2302_p0247a09║法則繼淨想，於惡法則繼染想，念念相續，前後無異，是名等流心。
G116n2302_p0247a10║
G116n2302_p0247a11║修淨土五念門（出無量壽經論）
G116n2302_p0247a12║一、禮拜門。
G116n2302_p0247a13║二、讚歎門。
G116n2302_p0247a14║三、作願門。
G116n2302_p0247a15║四、觀察門。
G116n2302_p0247a16║五、回向門。
G116n2302_p0248a01║一謂：修淨土之人，清淨身業，面對阿彌陀如來，一心翹勤，恭敬禮拜，願生彼國，
G116n2302_p0248a02║是名禮拜門。
G116n2302_p0248a03║二謂：修淨土之人，清淨口業，稱歎如來名號功德光明智相，如實修行，求生彼國，
G116n2302_p0248a04║是名讚歎門。
G116n2302_p0248a05║三謂：修淨土之人，清淨意業，發大誓願，如實修行奢摩他，求生彼國，是名作願
G116n2302_p0248a06║門。（梵語奢摩他，華言止。謂止息散亂之心也。）
G116n2302_p0248a07║四謂：修淨土之人，用觀觀察，則有三種：1觀察彼佛國土功德莊嚴，2觀察阿彌陀
G116n2302_p0248a08║佛功德莊嚴，3觀察彼諸菩薩功德莊嚴。如實修行毗婆舍那，求生彼國，是名觀察門。
G116n2302_p0248a09║（梵語毗婆舍那，華言觀。謂觀破昏暗之心也。）
G116n2302_p0248a10║五謂：修淨土之人，觀察一切世間苦惱眾生，願同生彼國土，所有自己功德善根，悉
G116n2302_p0248a11║以回向一切眾生，共證無上覺，是名回向門。
G116n2302_p0248a12║
G116n2302_p0248a13║五種懺悔（小彌陀懺）
G116n2302_p0248a14║一、不必禮拜應常憶念第一義空。
G116n2302_p0248a15║二、孝養父母恭敬師長。
G116n2302_p0248a16║三、正法治國不邪枉人民。
G116n2302_p0249a01║四、於六齋日勑諸境內令行不殺。
G116n2302_p0249a02║五、深信因果知佛不滅。
G116n2302_p0249a03║普賢觀經云：若國王大臣欲懺悔者，當修行五事。即是名懺悔也。
G116n2302_p0249a04║一謂：不必拘於禮誦之功，但當存心憶念正理，不謗三寶，不於修梵行人作惡留難，
G116n2302_p0249a05║是即懺悔也。
G116n2302_p0249a06║二、梵網經云：孝名為戒，亦名制止。既能孝養父母，恭敬學法受戒之師，則無悖逆
G116n2302_p0249a07║之罪，是即懺悔也。
G116n2302_p0249a08║三謂：以正順之道治安邦國，亦常教化人民，敬信三寶，修持戒善，勿以邪法枉屈於
G116n2302_p0249a09║人，是即懺悔也。
G116n2302_p0249a10║四、六齋日者：即每月初八、十四、十五、二十三、二十九、三十日。以此六日，四
G116n2302_p0249a11║天王差遣使者巡察世間，若遇修善人民，注祿增壽，不善人民，即降災殃。若能勑諸境內
G116n2302_p0249a12║令行不殺，則合國常臻福善，永享安榮，是即懺悔也。
G116n2302_p0249a13║五、所作為因，感報為果。謂若信因果不虛，則無造惡之過；若知法身常住，則無斷
G116n2302_p0249a14║滅之見，是即懺悔也。
G116n2302_p0249a15║
G116n2302_p0249a16║五悔（出四教儀）
G116n2302_p0250a01║一、懺悔。
G116n2302_p0250a02║二、勸請。
G116n2302_p0250a03║三、隨喜。
G116n2302_p0250a04║四、回向。
G116n2302_p0250a05║五、發願。
G116n2302_p0250a06║五種皆稱悔者，以其皆能滅罪故也。懺悔則滅身口意所作之業，勸請則滅波旬請佛入
G116n2302_p0250a07║滅之罪，隨喜則滅嫉他修善之愆，回向則滅求生三界之心，發願則滅修行退志之過也。
G116n2302_p0250a08║（梵語波旬，華言惡。）
G116n2302_p0250a09║一、懺，梵語具云懺摩，華言悔過。華梵兼舉，故稱懺悔。懺名修來，悔名改往，謂
G116n2302_p0250a10║修將來之善果，改已往之惡因，是為懺悔。
G116n2302_p0250a11║二、勸請有二：一謂：十方世界，有佛將入涅槃者，勸請住世，利濟眾生。二者：謂
G116n2302_p0250a12║十方世界，有佛初成正覺者，勸請轉法輪，度諸眾生，雖不面見諸佛，而虔心勸請，以達
G116n2302_p0250a13║歸敬之誠，是為勸請。
G116n2302_p0250a14║三謂：隨他修習善因，喜他得成善果，是為隨喜。
G116n2302_p0250a15║四謂：三業所修一切諸善，乃至懺悔勸請隨喜種種功德，回施法界一切眾生，同證菩
G116n2302_p0250a16║提，是為回向。
G116n2302_p0251a01║五謂：發誓願要制其心，凡所修行，期證道果，若不要心，或恐退失，所謂若不發
G116n2302_p0251a02║心，萬事不成。是故諸佛菩薩，莫不發諸誓願而成正覺，是為發願。
G116n2302_p0251a03║
G116n2302_p0251a04║懺悔五法（出圓覺略疏鈔）
G116n2302_p0251a05║一、袒右肩。
G116n2302_p0251a06║二、右膝着地。
G116n2302_p0251a07║三、合掌。
G116n2302_p0251a08║四、禮足。
G116n2302_p0251a09║五、說罪名。
G116n2302_p0251a10║懺，梵語具云懺摩，華言悔過。今云懺悔者，華梵兼稱也。謂比丘有罪，須請大比丘
G116n2302_p0251a11║為證，具此五法，而行懺悔也。
G116n2302_p0251a12║一謂：行懺悔時，須着袈裟，當袒右肩，以便執侍作務使令也。
G116n2302_p0251a13║二謂：行懺悔時，當右膝着地，以顯翹勤懇切之誠也。
G116n2302_p0251a14║三謂：行懺悔時，須合掌當胸，以表誠心之不亂也。
G116n2302_p0251a15║四謂：行懺悔時，當頂禮大比丘足，以見卑下至敬之禮也。
G116n2302_p0251a16║五謂：行懺悔時，當說自身所犯罪名，或得僧殘罪，或波逸提罪之類，對眾發露，不
G116n2302_p0252a01║得覆藏也。（僧殘罪者，如人被斫猶有咽喉，故名為殘，若犯此罪，僧作法除故也。梵語波逸提，華
G116n2302_p0252a02║言墮，謂死墮地獄也。）
G116n2302_p0252a03║
G116n2302_p0252a04║禮拜五功德（出增一阿含經）
G116n2302_p0252a05║一、端正。
G116n2302_p0252a06║二、好聲。
G116n2302_p0252a07║三、多財饒寶。
G116n2302_p0252a08║四、生長者家。
G116n2302_p0252a09║五、身壞命終生善處天上。
G116n2302_p0252a10║一謂：因見佛相好，發懽喜心而生渴仰。以此因緣，來世即得相貌端正也。
G116n2302_p0252a11║二謂：因見如來相好已，三稱佛號南無如來。以此因緣，來世得好音聲也。（梵語南
G116n2302_p0252a12║無，華言歸命。）
G116n2302_p0252a13║三謂：於如來所而作大施，散華然燈而供養之。以此因緣，來世獲大財寶也。
G116n2302_p0252a14║四謂：若見如來相好，心無染着，長跪叉手，至心禮佛。以此因緣，來世得生長者家
G116n2302_p0252a15║也。
G116n2302_p0252a16║五謂：由恭敬禮拜如來，所獲功德，來世得生善處，及於天上也。
G116n2302_p0253a01║
G116n2302_p0253a02║內五法（難提釋經）
G116n2302_p0253a03║一、捨不信意。
G116n2302_p0253a04║二、捨不淨行。
G116n2302_p0253a05║三、捨慳貪心。
G116n2302_p0253a06║四、捨愚癡心。
G116n2302_p0253a07║五、莫樂不聞。
G116n2302_p0253a08║經云：佛於俱舍犂國坐夏將竟，難提以久不見佛，特往瞻禮。佛告難提云：汝若見
G116n2302_p0253a09║我，若不見我，常當行內五法。然此五法，亦名內五事。皆稱內者，以此五法，皆從心發
G116n2302_p0253a10║故也。
G116n2302_p0253a11║一謂：佛弟子當於如來之法，常存正信之意，則無量法門，皆可從此而入，所謂信者
G116n2302_p0253a12║道之源，功德母也。設有不信之意，悉當除去，是為捨不信意。
G116n2302_p0253a13║二謂：佛弟子當受持如來戒法，常令三業清淨，則一切煩惱不能染污，設有不淨之
G116n2302_p0253a14║行，悉當除去，是為捨不淨行。
G116n2302_p0253a15║三謂：佛弟子當以財法，廣施於人。蓋財以資人之生，法以資人慧命，於此二者，時
G116n2302_p0253a16║常樂行，則能饒益一切。設有慳貪之心，悉當除去，是為捨慳貪心。
G116n2302_p0254a01║四謂：佛弟子當以智慧之心，照了諸法，通達無礙，不為惑業之所覆蔽。設有愚癡之
G116n2302_p0254a02║心，悉當除去，是為捨愚癡心。
G116n2302_p0254a03║五謂：佛弟子常當親近善友，於諸法要，廣學多聞，究明其義，設若遠離知識，則獨
G116n2302_p0254a04║學寡聞，無所開悟，而於諸行不能進修，是為莫樂不聞。
G116n2302_p0254a05║
G116n2302_p0254a06║五種善根發相（修習止觀坐禪法要）
G116n2302_p0254a07║一、息道善根發相。
G116n2302_p0254a08║二、不淨觀善根發相。
G116n2302_p0254a09║三、慈心善根發相。
G116n2302_p0254a10║四、因緣觀善根發相。
G116n2302_p0254a11║五、念佛善根發相。
G116n2302_p0254a12║一謂：修禪之人，由先數息而修止觀，故得身心調適，妄念皆止，因是自覺，漸漸入
G116n2302_p0254a13║定，泯然空寂，或經一日二日，乃至一月二月，不退不失，即於定中忽覺身心運動，而發
G116n2302_p0254a14║痛痒冷煖等觸，觸相發時，身心安定，悅豫清淨，不可為喻，是為息道善根發相。
G116n2302_p0254a15║二謂：修禪之人，於其定中，身心虛寂，忽然見他男女身死，死已壞爛，白骨狼藉，
G116n2302_p0254a16║其心悲喜，厭患所愛，是為不淨觀善根發相。
G116n2302_p0255a01║三謂：修禪之人，於其定中，忽然發心慈念眾生，或緣親人，或緣怨人，乃至五道眾
G116n2302_p0255a02║生得樂之相，即發深定，悅樂清淨，不可為喻，是為慈心善根發相。
G116n2302_p0255a03║四謂：修禪之人，於其定中，忽然覺悟心生，推尋三世，無明行等諸因緣中，不見人
G116n2302_p0255a04║我之相，即離斷常，破諸邪見，得定安隱，解慧開發，心生法喜，是為因緣觀善根發相。
G116n2302_p0255a05║五謂：修禪之人，於其定中，忽然憶念諸佛功德相好，及神通變化，無礙說法，悉皆
G116n2302_p0255a06║不可思議。作是念時，敬愛心生，三昧開發，身心快樂，清淨安隱，無諸惡相，是為念佛
G116n2302_p0255a07║善根發相。
G116n2302_p0255a08║
G116n2302_p0255a09║孝順五善根（不孝反此）
G116n2302_p0255a10║一、少病。
G116n2302_p0255a11║二、端正。
G116n2302_p0255a12║三、有大威勢。
G116n2302_p0255a13║四、生上種族。
G116n2302_p0255a14║五、多有資生。
G116n2302_p0255a15║一、少病者：謂諸眾生，若能孝養敬順父母，則感病苦不侵，身得安樂也。
G116n2302_p0255a16║二、端正者：謂諸眾生，若能孝養敬順父母，則感顏貌端正，無諸陋劣也。
G116n2302_p0256a01║三、有大威勢者：謂諸眾生，若能孝養敬順父母，則感勢力增勝，威德盛大也。
G116n2302_p0256a02║四、生上種族者：謂諸眾生，若能孝養敬順父母，則感生於大姓種族，不生貧賤之家
G116n2302_p0256a03║也。
G116n2302_p0256a04║五、多有資生者：謂諸眾生，若能孝養敬順父母，則感財寶具足，資生豐盛，無諸乏
G116n2302_p0256a05║少也。
G116n2302_p0256a06║
G116n2302_p0256a07║瞻病五德（出四分律）
G116n2302_p0256a08║一、知病人可食不可食。
G116n2302_p0256a09║二、不惡賤病人大小便利唾吐。
G116n2302_p0256a10║三、有慈愍心不為衣食。
G116n2302_p0256a11║四、能經理湯藥物等。
G116n2302_p0256a12║五、能為病人說法。
G116n2302_p0256a13║僧祇律云：有比丘久病，佛因見之，躬與阿難為其洗身及衣，又為說法。問云：「汝
G116n2302_p0256a14║曾看病否？」答：「不曾！」佛言：「汝既不看，誰當看汝？」佛乃制戒，自今以後，令
G116n2302_p0256a15║諸弟子，應看病比丘。若欲供養我，應供養病人，故說瞻病有五德也。
G116n2302_p0256a16║一謂：供給病人飲食所須，當看其可食者則與之，不可食者則不與也。
G116n2302_p0257a01║二謂：若看病人，所有大小便利唾吐臭穢，但盡心親近，為其洗滌，無起惡賤之心
G116n2302_p0257a02║也。
G116n2302_p0257a03║三謂：或有病比丘死，佛令常視病者，受其衣物，時有略曾瞻病者，亦取衣物。佛
G116n2302_p0257a04║言：「不應如是。」故看病人，但當以慈愍為心，不可為衣食也。
G116n2302_p0257a05║四謂：病人若喜服藥，及別所須，當如實語之，應服與服，不應服則不與也。
G116n2302_p0257a06║五謂：看病之人，當為說法，能令病者懽喜，亦令自己善法有所增益也。
G116n2302_p0257a07║
G116n2302_p0257a08║慈有五利（出檀持羅經）
G116n2302_p0257a09║一、刀不傷。
G116n2302_p0257a10║二、毒不害。
G116n2302_p0257a11║三、火不燒。
G116n2302_p0257a12║四、水不沒。
G116n2302_p0257a13║五、瞋惡見喜。
G116n2302_p0257a14║慈即愛念一切眾生之心也。
G116n2302_p0257a15║一、謂由慈心，愍諸物故，無害他念，即刀不能傷也。
G116n2302_p0257a16║二、謂由慈心，起饒益念，奉行眾善，利濟羣生，即一切惡毒不能害也。
G116n2302_p0258a01║三、謂由慈心，內無熱惱，外得清涼，即火不能燒也。
G116n2302_p0258a02║四、謂由慈心，內無貪愛，遠離欲流，即水不能沒也。
G116n2302_p0258a03║五、謂由慈心，常行利樂，普濟眾生，無冤親想故，瞋惡之人，見則生喜也。
G116n2302_p0258a04║
G116n2302_p0258a05║五道（出正法念處經）
G116n2302_p0258a06║一、天道。
G116n2302_p0258a07║二、人道。
G116n2302_p0258a08║三、地獄道。
G116n2302_p0258a09║四、餓鬼道。
G116n2302_p0258a10║五、畜生道。
G116n2302_p0258a11║五道者：天、人、地獄、餓鬼、畜生也。若言六道，則加阿修羅。此不言者，以阿修
G116n2302_p0258a12║羅一道，攝於天、人、畜生、餓鬼，諸趣之中故也。
G116n2302_p0258a13║一、天者：最高最上，極大極尊，受用出於自然，快樂莫非如意，由昔廣修淨行，故
G116n2302_p0258a14║感此報，是名天道。
G116n2302_p0258a15║二、人者忍也。謂能安忍世間苦樂之境也。又仁也，如梵摩喻經云：「清信善人，守
G116n2302_p0258a16║仁不殺，知足不盜，貞潔不婬；執信之人，言不欺誑；忠孝之人，不嗜醉酒。」蓋天地所
G116n2302_p0259a01║生，惟人為貴，由習善行，報感此身，是為人道。
G116n2302_p0259a02║三、地獄者：謂在地之下也。婆沙論云：「贍部洲下，過五百踰繕那，乃有地獄。」
G116n2302_p0259a03║然此地獄，其量大小不同，其壽延促各異，皆由眾生造極惡業，報盡命終，至此受苦也。
G116n2302_p0259a04║四謂：此鬼類羸瘦醜惡，見者畏懼，窮年卒歲，不遇飲食，或居海底，或近山林，樂
G116n2302_p0259a05║少苦多，壽長刼遠。由昔慳貪所執，獲此身也。
G116n2302_p0259a06║五、畜生亦名旁生。婆沙論云：畜謂畜養，謂其橫生，覆身而行，稟性愚癡，不能自
G116n2302_p0259a07║立，為他畜養，故名畜生。又名旁生者，謂其形旁而行不正，徧在諸處。由昔惡業，報生
G116n2302_p0259a08║此道也。
G116n2302_p0259a09║
G116n2302_p0259a10║方色喻五道（圓覺經略疏鈔）
G116n2302_p0259a11║一、白色喻天。
G116n2302_p0259a12║二、黃色喻人。
G116n2302_p0259a13║三、黑色喻地獄。
G116n2302_p0259a14║四、青色喻餓鬼。
G116n2302_p0259a15║五、赤色喻畜生。
G116n2302_p0259a16║經云：「譬如清淨摩尼寶珠，暎於五色，隨方各現。」以其體性瑩淨，絕無瑕纇，以
G116n2302_p0260a01║喻圓覺淨性，在於五道，隨類各應，故以方色喻五道也。（梵語摩尼，華言如意。）
G116n2302_p0260a02║一謂：天因純善白業所感，乃得為天，故以西方白色而喻之也。
G116n2302_p0260a03║二謂：人由持五戒功德所感，乃得為人。以人不在四趣之苦，不在諸天之樂，處得其
G116n2302_p0260a04║中，故取中方黃色以喻之也。
G116n2302_p0260a05║三謂：地獄由上品十惡黑業所感，乃獲斯報，故取北方黑色以喻之也。（十惡分上中下
G116n2302_p0260a06║三品者，謂欲作、正作、作已。此三時，心無悔者，名上品；作已能悔者，名中品；正作能悔者，名
G116n2302_p0260a07║下品也。）
G116n2302_p0260a08║四謂：餓鬼由中品十惡之業所感，身常飢瘦，面多青色，故取東方青色以喻之也。
G116n2302_p0260a09║五謂：畜生由下品十惡之業所感，常為刀杖之所傷害，受報血塗，故取南方赤色以喻
G116n2302_p0260a10║之也。
G116n2302_p0260a11║
G116n2302_p0260a12║五無間獄（出地藏經）
G116n2302_p0260a13║一、趣果無間。
G116n2302_p0260a14║二、受苦無間。
G116n2302_p0260a15║三、時無間。
G116n2302_p0260a16║四、命無間。
G116n2302_p0261a01║五、形無間。
G116n2302_p0261a02║五無間獄者：謂法界有情眾生，隨所造業，受此苦報，無間斷也。
G116n2302_p0261a03║一、趣即向也。謂諸有情，不問男子女人，老幼貴賤，及天龍神鬼，罪業所感，悉同
G116n2302_p0261a04║受之，故名趣果無間。
G116n2302_p0261a05║二、謂諸有情，於劍樹刀山、鑊湯罏炭、洋銅鐵汁，備受諸苦，無有休歇，故名受苦
G116n2302_p0261a06║無間。
G116n2302_p0261a07║三、謂諸有情，墮此地獄，歷刼受罪，無時間歇，故名時無間。
G116n2302_p0261a08║四、謂諸有情，墮此地獄，從初入時，至百千萬刼，一日一夜，萬死萬生，受苦無
G116n2302_p0261a09║間，故名命無間。
G116n2302_p0261a10║五、謂此地獄，縱廣八萬由旬，一切有情，於中受苦，一人亦滿，多人亦滿，故名形
G116n2302_p0261a11║無間。
G116n2302_p0261a12║
G116n2302_p0261a13║龍五不能隱形（出僧護經）
G116n2302_p0261a14║一、生不能隱形。
G116n2302_p0261a15║二、死不能隱形。
G116n2302_p0261a16║三、婬不能隱形。
G116n2302_p0262a01║四、瞋不能隱形。
G116n2302_p0262a02║五、睡不能隱形。
G116n2302_p0262a03║經云：佛與眾僧在給孤獨園，有海龍王變為人形，來求出家，諸比丘不知是龍，即度
G116n2302_p0262a04║出家。時龍比丘攝心坐禪，龍性多睡，即便睡眠，不能隱形，身滿房中。同住比丘，後來
G116n2302_p0262a05║入房，見龍大驚，喚眾比丘，龍聞喚聲，即便覺悟，還為比丘，跏趺坐禪。大眾雲集，但
G116n2302_p0262a06║見比丘，不見龍形，眾大驚疑，即往白佛。佛言：「此非人也，乃是龍王。」遂喚龍比丘
G116n2302_p0262a07║來，為其說法，令還龍宮。後不許比丘度龍出家，故佛說此五種因緣也。
G116n2302_p0262a08║一、生不能隱形者，謂龍初生之時，但是本形，不能化為異類之身也。
G116n2302_p0262a09║二、死不能隱形者，謂龍報終之時，必是本形，不能化為異類之身也。
G116n2302_p0262a10║三、婬不能隱形者，謂龍交遘之時，必是本形，不能化為異類之身也。
G116n2302_p0262a11║四、瞋不能隱形者，謂龍瞋怒之時，必是本形，不能化為異類之身也。
G116n2302_p0262a12║五、睡不能隱形者，謂龍睡眠之時，必是本形，不能化為異類之身也。
G116n2302_p0262a13║
G116n2302_p0262a14║犯戒五衰（出釋氏要覽）
G116n2302_p0262a15║一、求財不遂。
G116n2302_p0262a16║二、設得衰耗。
G116n2302_p0263a01║三、眾不愛敬。
G116n2302_p0263a02║四、惡名流布。
G116n2302_p0263a03║五、死入地獄。
G116n2302_p0263a04║一、求財不遂者：謂犯戒之人，既違佛制，梵行全虧，所求貲財皆不遂意也。
G116n2302_p0263a05║二、設得衰耗者：謂犯戒之人，既缺淨行，縱使苦求，所得貲財，福薄難消，悉皆衰
G116n2302_p0263a06║耗也。
G116n2302_p0263a07║三、眾不愛敬者：謂犯戒之人，威儀既缺，細行全無，眾所憎嫌，而不愛敬也。
G116n2302_p0263a08║四謂：犯戒之人，惡友常從，善人皆離，既無戒德，惡聲日著，遠近流布也。
G116n2302_p0263a09║五謂：犯戒之人，既無戒行，萬善俱虧，臨命終時，墮無間獄也。
G116n2302_p0263a10║
G116n2302_p0263a11║破戒五過（出四分律）
G116n2302_p0263a12║一、自害。
G116n2302_p0263a13║二、為智所訶。
G116n2302_p0263a14║三、惡名流布。
G116n2302_p0263a15║四、臨終生悔。
G116n2302_p0263a16║五、死墮惡道。
G116n2302_p0264a01║一謂：毀戒之人，身口意業，悉皆不淨，常受貧窮，福不歸身，善神遠離，是名自害。
G116n2302_p0264a02║二謂：毀戒之人，諸善比丘，皆悉訶責而常畏避，如惡死屍，是名為智所訶。
G116n2302_p0264a03║三謂：毀戒之人，三業不淨，與不善人共住，善人亦不喜見，不善之名聞於遠近，是
G116n2302_p0264a04║名惡名流布。
G116n2302_p0264a05║四謂：毀戒之人，老死臨期，惡境現前，追悔無及，是名臨終生悔。
G116n2302_p0264a06║五謂：毀戒之人，既絕梵行，全無善因，福盡苦至，即墮惡趣，是名死墮惡道也。
G116n2302_p0264a07║
G116n2302_p0264a08║五逆（華嚴孔目）
G116n2302_p0264a09║一、殺父母。
G116n2302_p0264a10║二、破和合僧。
G116n2302_p0264a11║三、出佛身血。
G116n2302_p0264a12║四、殺阿羅漢。
G116n2302_p0264a13║五、破羯磨僧。
G116n2302_p0264a14║一謂：父母養育，恩同天地，為子者當竭力孝養奉事，以報其恩，況行殺逆。若行此
G116n2302_p0264a15║事，是為逆罪，即墮地獄。四分律云：「若殺父母者，不許出家受具足戒也。」（具足戒者，
G116n2302_p0264a16║即二百五十戒也。）
G116n2302_p0265a01║二謂：比丘集眾行布薩時，和合作法，若後來者，當隨順寂默，或當出避。若以瞋惡
G116n2302_p0265a02║之心，破其法事，令不和合，是為逆罪。律云：「破和合僧者，不許出家受具足戒也。」
G116n2302_p0265a03║（梵語布薩，華言淨住。）
G116n2302_p0265a04║三謂：佛是一切眾生慈父，能令眾生悟明自心，出離苦趣，眾生歷刼供養，不能報其
G116n2302_p0265a05║恩德萬一，而況出其身血。若行此事，是為逆罪。興起行經云：「提婆達多推山擲佛，山
G116n2302_p0265a06║神接之，迸一小石，傷佛足指，即有血出，以此因緣，後墮地獄。」
G116n2302_p0265a07║四、梵語阿羅漢，華言無學，謂無法可學。又名應供，應受人天供養故也。眾生即當
G116n2302_p0265a08║供養恭敬，以為種福之田，況行殺逆。若行此事，是為逆罪。律云：「殺阿羅漢者，不許
G116n2302_p0265a09║出家受具足戒也。」
G116n2302_p0265a10║五、梵語羯磨，華言作法辦事。謂比丘受具足戒，或行懺悔法時，當依和尚阿闍黎，
G116n2302_p0265a11║行羯磨法，作法成就方為得戒。若有人見者，當隨順寂默，或當出避，若以惡心破其作
G116n2302_p0265a12║法，令不得戒，是為逆罪。律云：「破羯磨者，不許出家受具足戒也。」（和尚，梵語鄔
G116n2302_p0265a13║波遮迦，于闐國翻和尚，華言力生。梵語阿闍黎，華言軌範。）
G116n2302_p0265a14║
G116n2302_p0265a15║五見（出湼槃經）
G116n2302_p0265a16║一、身見。
G116n2302_p0266a01║二、邊見。
G116n2302_p0266a02║三、邪見。
G116n2302_p0266a03║四、戒取見。
G116n2302_p0266a04║五、見取。
G116n2302_p0266a05║一謂：於五陰中，妄計有身，強立主宰，恒起我見，執我我所，是名身見。（執我我
G116n2302_p0266a06║所者：計執一陰為我，餘四陰為我所也。）
G116n2302_p0266a07║二謂：計我身或斷或常，執斷非常，執常非斷，但執一邊，是名邊見。
G116n2302_p0266a08║三謂：邪心取理，顛倒妄見，不信因果，斷諸善根，作闡提行，是名邪見。
G116n2302_p0266a09║四謂：於非戒之中，謬以為戒，強執勝妙，希取進行，是名戒取見。
G116n2302_p0266a10║五謂：於非真妙法中，謬計涅槃，心生取著，妄計所得為勝，是名見取。
G116n2302_p0266a11║
G116n2302_p0266a12║五篇配五刑（翻譯名義）
G116n2302_p0266a13║一、波羅夷配死。
G116n2302_p0266a14║二、僧殘配流。
G116n2302_p0266a15║三、波逸提配徒。
G116n2302_p0266a16║四、提舍尼配杖。
G116n2302_p0267a01║五、突吉羅配答。
G116n2302_p0267a02║一、梵語波羅夷，華言極惡。此即根本極惡之戒也。謂修行之人，若犯此戒，道果無
G116n2302_p0267a03║分，死墮地獄。四分律云：「譬如斷人頭，不可復生。若犯此法，不復成比丘。」以由此
G116n2302_p0267a04║罪極重，故以死配之。
G116n2302_p0267a05║二、毗尼母云：「僧殘者，如人為他所斫，殘有咽喉，故名為殘。」蓋言人若犯此
G116n2302_p0267a06║罪，僧作法除，庶幾戒德可復，猶如斫殘，咽喉未斷，早救尚可，以由此罪稍輕於前，故
G116n2302_p0267a07║以流罪配之。
G116n2302_p0267a08║三、梵語波逸提，華言墮。十誦律云：「墮在燒煮覆障地獄，八熱通為燒煮，八寒黑
G116n2302_p0267a09║暗，通為覆障。」以由此罪輕於僧殘，故以徒罪配之。
G116n2302_p0267a10║四、梵語提舍尼，華言向彼悔。從對治境以立名，僧祇律云：「此罪應發露也。」蓋
G116n2302_p0267a11║言此罪輕於前之三罪，乃容對眾發露悔過，故以杖罪配之。
G116n2302_p0267a12║五、善見律中，梵語突吉羅，華言惡作。四分律本中，梵語式叉迦羅尼，華言應當
G116n2302_p0267a13║學。謂餘戒罪重易持，此戒難持易犯，常須念學，故不列罪名，但言應當學。此又輕於
G116n2302_p0267a14║前，故以笞罪配之。
G116n2302_p0267a15║
G116n2302_p0267a16║五結（阿毗達磨集論）
G116n2302_p0268a01║一、貪結。
G116n2302_p0268a02║二、恚結。
G116n2302_p0268a03║三、慢結。
G116n2302_p0268a04║四、嫉結。
G116n2302_p0268a05║五、慳結。
G116n2302_p0268a06║結即繫縛之義。謂眾生因煩惱妄惑，造諸惡業，而為眾苦繫縛，流轉三界，不能出
G116n2302_p0268a07║離，故云結也。
G116n2302_p0268a08║一謂：眾生貪著三界生死之法，廣行不善，由此能招未來苦果，不得解脫，是名貪
G116n2302_p0268a09║結。
G116n2302_p0268a10║二謂：眾生心有惱害，廣行不善，由此能招未來苦果，不得解脫，是名恚結。
G116n2302_p0268a11║三、自恃凌他曰慢。謂眾生常起我慢、邪慢等，廣行不善。由此能招未來苦果，不得
G116n2302_p0268a12║解脫，是名慢結。（我慢者：恃己之能，凌侮於他也。邪慢者：不禮塔廟，不敬三寶，不誦經典
G116n2302_p0268a13║也。）
G116n2302_p0268a14║四謂：眾生躭著未來苦果，不得解脫，是名嫉結。
G116n2302_p0268a15║五謂：眾生躭著利養，而於資生等物，其心恡惜，不能惠施貧乏，廣行不善。由此能
G116n2302_p0268a16║招未來苦果，不得解脫，是名慳結。
G116n2302_p0269a01║
G116n2302_p0269a02║五上分結（出四教儀集註）
G116n2302_p0269a03║一、色愛結。
G116n2302_p0269a04║二、無色愛結。
G116n2302_p0269a05║三、掉結。
G116n2302_p0269a06║四、慢結。
G116n2302_p0269a07║五、無明結。
G116n2302_p0269a08║上分結者：即色界、無色界之結惑也。
G116n2302_p0269a09║一、色愛者：即色界思惑也。謂色界眾生，雖無欲界麤染貪愛，而於上妙五欲，取著
G116n2302_p0269a10║無厭，由此愛惑繫縛，不能出離，故名結也。
G116n2302_p0269a11║二、無色愛者：即無色界思惑也。謂無色界眾生，雖無色質，而於受想等法，未能捨
G116n2302_p0269a12║離，取著四空禪定欲樂境界。由此愛惑繫縛，不能出離，故名結也。
G116n2302_p0269a13║三、掉者動也。謂上二界眾生，心念散動，退失禪定。由此掉心繫縛，不能出離，故
G116n2302_p0269a14║名結也。（上二界者，色界無色界也。）
G116n2302_p0269a15║四、慢者：自恃輕他也。謂上二界眾生，愛染未斷，慢心不息，由此慢心繫縛，不能
G116n2302_p0269a16║出離，故名結也。
G116n2302_p0270a01║五、無明者：無所明了也。謂上二界，眾生躭著禪定，而於真性無所明了。由此無明
G116n2302_p0270a02║繫縛，不能出離，故名結也。
G116n2302_p0270a03║
G116n2302_p0270a04║五下分結（出四教儀集註）
G116n2302_p0270a05║一、貪結。
G116n2302_p0270a06║二、瞋結。
G116n2302_p0270a07║三、身見結。
G116n2302_p0270a08║四、戒取結。
G116n2302_p0270a09║五、疑結。
G116n2302_p0270a10║下分結者，即欲界之結惑也。
G116n2302_p0270a11║一、貪者：貪著無厭也。謂欲界眾生，於順情境上，起於貪心，無有厭足。由此貪
G116n2302_p0270a12║惑，繫縛三界，無有出期，故名結也。
G116n2302_p0270a13║二、瞋者：忿怒之心也。謂欲界眾生於違情境上，起於瞋心，而不自已。由此瞋惑，
G116n2302_p0270a14║繫縛三界，無有出期，故名結也。
G116n2302_p0270a15║三、身見者：謂欲界眾生，於名色五陰、十二入、十八界，妄計為身。由此見惑，繫
G116n2302_p0270a16║縛三界，無有出期，故名結也。（名色者：名，即心也。色，即色身也。五陰、十二入、十八
G116n2302_p0271a01║界，見于前註。）
G116n2302_p0271a02║四、戒取者：謂諸外道，於非戒中取以為戒，即邪戒也。由此邪執，繫縛三界，無有
G116n2302_p0271a03║出期，故名結也。
G116n2302_p0271a04║五、疑者：迷心乖理，狐疑不決也。謂欲界眾生，由此疑惑，迷真逐妄，背覺合塵。
G116n2302_p0271a05║由此疑惑，繫縛三界，無有出期，故名結也。
G116n2302_p0271a06║
G116n2302_p0271a07║五住地惑（出隨疏演義鈔）
G116n2302_p0271a08║一、一切見住地惑。
G116n2302_p0271a09║二、欲愛住地惑。
G116n2302_p0271a10║三、色愛住地惑。
G116n2302_p0271a11║四、有愛住地惑。
G116n2302_p0271a12║五、無明住地惑。
G116n2302_p0271a13║五住者：謂三界見惑為一住，三界思惑分為三住，根本無明為一住，共成五住也。由
G116n2302_p0271a14║此五惑，能令眾生住著生死，故名住地也。（根本無明者：能生見思二惑，故名根本也。）
G116n2302_p0271a15║一、一切見者：即三界分別見惑也。謂諸眾生，由意根對法塵分別起諸邪見，住著三
G116n2302_p0271a16║界，故名一切見住地惑。
G116n2302_p0272a01║二、欲愛者：即欲界思惑也。謂諸眾生，由五根對五塵境，起貪愛心，而於欲界，住
G116n2302_p0272a02║著生死，故名欲愛住地惑。
G116n2302_p0272a03║三、色愛者：即色界思惑也。謂諸眾生，不了此惑，住著色界禪定，不能出離，故名
G116n2302_p0272a04║色愛住地惑。
G116n2302_p0272a05║四、有愛者：即無色界思惑也。謂諸眾生，不了此惑，住於禪定，不能出離，故名有
G116n2302_p0272a06║愛住地惑。
G116n2302_p0272a07║五、無明者：即根本無明惑也。謂聲聞緣覺未了此惑，沉滯真空，即住方便土，大乘
G116n2302_p0272a08║菩薩，方能除斷，由餘惑未盡，住實報土，故名無明住地惑。（方便土者：謂修方便道，斷見
G116n2302_p0272a09║思惑，即聲聞緣覺所居之土也。實報土者：稱實感報故也。謂菩薩斷惑相有未盡者，居此土也。）
G116n2302_p0272a10║
G116n2302_p0272a11║五利使（出四教儀集註）
G116n2302_p0272a12║一、身見使。
G116n2302_p0272a13║二、邊見使。
G116n2302_p0272a14║三、邪見使。
G116n2302_p0272a15║四、見取使。
G116n2302_p0272a16║五、戒取使。
G116n2302_p0273a01║利即快利之義。謂此五種妄惑，動念即生，造次恒有也。使即驅役之義，謂諸眾生，
G116n2302_p0273a02║為此五種妄惑驅役心神，流轉三界，無有出期，故名使也。
G116n2302_p0273a03║一、身見者：謂諸眾生，於名色五陰十二入十八界中妄計為身也。由此身見，驅役心
G116n2302_p0273a04║神，流轉不息，故名為使。
G116n2302_p0273a05║二、邊見者：謂諸眾生，於前之身見，或執為斷，或執為常，各執一邊也。由此邊
G116n2302_p0273a06║見，驅役心神，流轉不息，故名為使。
G116n2302_p0273a07║三、邪見者：謂諸眾生，邪心取理，撥無因果，斷滅一切善根也。由此邪見，驅役心
G116n2302_p0273a08║神，流轉不息，故名為使。（撥者絕也。）
G116n2302_p0273a09║四、見取者：謂諸眾生，於非真勝法中，謬計涅槃，生心取著；於邪見中，執為正見
G116n2302_p0273a10║也。由此見取，驅役心神，流轉不息，故名為使。
G116n2302_p0273a11║五、戒取者：謂諸外道，於非戒中，謬以為戒，如鷄狗等邪戒，以為真戒，取以進行
G116n2302_p0273a12║也。由此戒取，驅役心神，流轉不息，故名為使。
G116n2302_p0273a13║
G116n2302_p0273a14║五鈍使（出四教儀集註）
G116n2302_p0273a15║一、貪欲使。
G116n2302_p0273a16║二、瞋恚使。
G116n2302_p0274a01║三、無明使。
G116n2302_p0274a02║四、慢使。
G116n2302_p0274a03║五、疑使。
G116n2302_p0274a04║五鈍者：鈍即遲鈍也。謂五種妄惑，由推前身見等五種利使而生，對利說鈍，故名鈍
G116n2302_p0274a05║使。
G116n2302_p0274a06║一、貪即引取無厭也。謂諸眾生，貪著世間色欲財寶，恣縱心情而無厭足，由此貪惑
G116n2302_p0274a07║之所驅役，流轉三界，故名為使。
G116n2302_p0274a08║二、瞋即忿怒。謂諸眾生，於違情境上，起諸瞋恚，惱亂自他。由此瞋惑之所驅役，
G116n2302_p0274a09║流轉三界，故名為使。
G116n2302_p0274a10║三、無明即迷惑不了，乃癡惑也。謂諸眾生，以迷心緣境，於一切法，不能明了。由
G116n2302_p0274a11║此癡惑之所驅役，流轉三界，故名為使。
G116n2302_p0274a12║四、慢即自恃輕他也。謂諸眾生，自恃種姓富貴，有德有才，輕蔑於他。由此慢心之
G116n2302_p0274a13║所驅役，流轉三界，故名為使。
G116n2302_p0274a14║五、疑即猶豫不決也。謂諸眾生，迷心乖理，不能通達法相。由此疑惑之所驅役，流
G116n2302_p0274a15║轉三界，故名為使。
G116n2302_p0275a01║
G116n2302_p0275a02║五慳（出成實論）
G116n2302_p0275a03║一、住處慳。
G116n2302_p0275a04║二、家慳。
G116n2302_p0275a05║三、施慳。
G116n2302_p0275a06║四、稱讚慳。
G116n2302_p0275a07║五、法慳。
G116n2302_p0275a08║一、謂有眾生，心作是念：於此之處，唯獨我住，不容餘人。是名住處慳。
G116n2302_p0275a09║二、謂有眾生，心作是念：獨我出入此家，不容餘人；設有餘人，我當於中為勝。是
G116n2302_p0275a10║名家慳。
G116n2302_p0275a11║三、謂有眾生，心作是念：我於此中，獨得布施，勿與餘人，設有餘人，勿令過我。
G116n2302_p0275a12║是名施慳。（過我者，謂所施過多於我也。）
G116n2302_p0275a13║四、謂有眾生，心作是念：獨稱讚我，勿讚餘人，設讚餘人，勿令勝我。是名稱讚
G116n2302_p0275a14║慳。
G116n2302_p0275a15║五、謂有眾生，心作是念：獨我能知諸經深義，秘惜隱藏，不為人說。是名法慳。
G116n2302_p0276a01║
G116n2302_p0276a02║五欲（出四教儀）
G116n2302_p0276a03║一、色欲。
G116n2302_p0276a04║二、聲欲。
G116n2302_p0276a05║三、香欲。
G116n2302_p0276a06║四、味欲。
G116n2302_p0276a07║五、觸欲。
G116n2302_p0276a08║止觀云：五塵非欲，而其中有味，能起行人須欲之心，故言五欲。常能牽人入諸魔境
G116n2302_p0276a09║故也。
G116n2302_p0276a10║一謂：男女形貌端莊，及世間寶物，玄黃朱紫，種種妙色，能令眾生樂著無厭，故名
G116n2302_p0276a11║色欲。
G116n2302_p0276a12║二謂：絲竹環珮之聲，及男女歌詠等聲，能令眾生樂著無厭，故名聲欲。
G116n2302_p0276a13║三謂：男女身香，及世間一切諸香，能令眾生樂著無厭，故名香欲。
G116n2302_p0276a14║四謂：種種飲食肴饍等美味，能令眾生樂著無厭，故名味欲。
G116n2302_p0276a15║五謂：男女身分，柔軟細滑，寒時體溫，熱時體涼，及衣服等種種好觸，能令眾生樂
G116n2302_p0276a16║著無厭，是名觸欲也。
G116n2302_p0277a01║
G116n2302_p0277a02║又五欲（出隨疏演義鈔）
G116n2302_p0277a03║一、財欲。
G116n2302_p0277a04║二、色欲。
G116n2302_p0277a05║三、飲食欲。
G116n2302_p0277a06║四、名欲。
G116n2302_p0277a07║五、睡眠欲。
G116n2302_p0277a08║一、財即世間一切貲財也。謂人以財物為養己之資，故至貪求，戀著不捨，是為財
G116n2302_p0277a09║欲。
G116n2302_p0277a10║二、色即世間青黃赤白，及男女等色也。謂人以色，悅情適意，故至貪求戀著，不能
G116n2302_p0277a11║出離三界，是為色欲。
G116n2302_p0277a12║三、飲食即世間肴饍眾味也。謂人必假飲食資身活命，故至貪求樂著無厭，是為飲食
G116n2302_p0277a13║欲。
G116n2302_p0277a14║四、名即世間之聲名也。謂人因聲名，能顯親榮己，故至貪求樂著，而不知止，是為
G116n2302_p0277a15║名欲。
G116n2302_p0277a16║五、睡眠即情識昬昧而睡眠也。謂人之睡眠，亦有時節，若怠惰放縱，樂著無厭，是
G116n2302_p0278a01║為睡眠欲。
G116n2302_p0278a02║
G116n2302_p0278a03║五蓋（法界次第）
G116n2302_p0278a04║一、貪欲蓋。
G116n2302_p0278a05║二、瞋恚蓋。
G116n2302_p0278a06║三、睡眠蓋。
G116n2302_p0278a07║四、掉悔蓋。
G116n2302_p0278a08║五、疑蓋。
G116n2302_p0278a09║蓋即蓋覆之義。謂諸眾生，由此貪等五惑，蓋覆心識，而於正道不能明了，沉滯三
G116n2302_p0278a10║界，不得出離也。
G116n2302_p0278a11║一、貪欲者：引取無厭曰貪，希須樂慕為欲。謂諸眾生，貪愛世間男女色聲香味觸
G116n2302_p0278a12║法，及財寶等物，無有厭足。以此貪欲蓋覆心識，禪定善法不能發生，沉滯三界，不得出
G116n2302_p0278a13║離，故名蓋也。
G116n2302_p0278a14║二、瞋恚者：即忿怒之心也。謂諸眾生，或於違情境上，或追憶他人惱我，及惱我
G116n2302_p0278a15║親，而生忿怒。以此瞋恚，蓋覆心識，禪定善法不能發生，沉滯三界，不得出離，故名蓋
G116n2302_p0278a16║也。
G116n2302_p0279a01║三、睡眠者：意識惛熟曰睡，五情闇冥曰眠。謂諸眾生，以此睡眠，蓋覆心識，禪定
G116n2302_p0279a02║善法不能發生，沉滯三界，無有出期，故名蓋也。（五情者，即眼耳鼻舌身五根也。）
G116n2302_p0279a03║四、掉悔者：掉，動也。身無故遊行為掉。掉已思惟，心中憂惱為悔。謂諸眾生，以
G116n2302_p0279a04║此掉悔，蓋覆心識，禪定善法不能發生，沉滯三界，無有出期，故名蓋也。
G116n2302_p0279a05║五、疑者：猶豫不決之義，即癡惑也。謂諸眾生，無明暗鈍，不別真偽，猶豫之心，
G116n2302_p0279a06║常無決斷。以此疑惑蓋覆心識，禪定善法不能發生，沉滯三界，無有出期，故名蓋也。
G116n2302_p0279a07║
G116n2302_p0279a08║
G116n2302_p0279a09║
G116n2302_p0279a10║
G116n2302_p0279a11║
G116n2302_p0279a12║
G116n2302_p0279a13║
G116n2302_p0279a14║
G116n2302_p0279a15║
G116n2302_p0279a16║佛學名相彙解　卷第二十九（終）