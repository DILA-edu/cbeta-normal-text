G117n2302_p0001a01║佛學名相彙解　卷第三十九明．沙門寂照編
G117n2302_p0001a02║
G117n2302_p0001a03║七佛（翻譯名義）
G117n2302_p0001a04║一、毗婆尸佛。
G117n2302_p0001a05║二、尸棄佛。
G117n2302_p0001a06║三、毗舍浮佛。
G117n2302_p0001a07║四、拘留孫佛。
G117n2302_p0001a08║五、俱那含牟尼佛。
G117n2302_p0001a09║六、迦葉佛。
G117n2302_p0001a10║七、釋迦牟尼佛。
G117n2302_p0001a11║七佛者：謂過去莊嚴刼中三佛，現在賢刼中四佛也。（刼，梵語具云刼波，華言分別時
G117n2302_p0001a12║節。莊嚴刼者：謂此刼中，多所莊嚴也。賢刼者：謂此刼中，多賢人也。）
G117n2302_p0001a13║一、梵語毗婆尸，華言有四：以其如月圓智滿，則云徧見；魄盡惑亡，則云淨觀；既
G117n2302_p0001a14║圓且淨，則云勝觀、勝見。是為七佛之首也。
G117n2302_p0002a01║二、梵語尸棄，華言火，又云持髻。謂無分別智最為尊上，處於心頂也。過毗婆尸佛
G117n2302_p0002a02║三十刼後，而成正覺。（無分別智者：即根本智，謂為眾智之本也。）
G117n2302_p0002a03║三、梵語毗舍浮，華言徧一切自在。謂煩惱斷盡，於一切處無不自在。而為莊嚴刼
G117n2302_p0002a04║中，千佛之最後一佛也。（煩惱者，無明也。）
G117n2302_p0002a05║四、梵語拘留孫，華言所應斷。謂斷一切煩惱，永盡無餘。於賢刼中第九減刼，人壽
G117n2302_p0002a06║減至六萬歲時，出世成佛，為千佛首。
G117n2302_p0002a07║五、梵語俱那含牟尼，華言金寂。謂金則明現，寂則無礙也。大智度論，又名迦那迦
G117n2302_p0002a08║牟尼，華言金仙人，謂身金色故也。人壽減至四萬歲時，於閻浮提出世成佛。
G117n2302_p0002a09║六、迦葉，梵語具云迦葉波，華言飲光。謂身光顯赫，能飲蔽一切光明故也。人壽減
G117n2302_p0002a10║至二萬歲時，出世成佛。
G117n2302_p0002a11║七、梵語釋迦牟尼，華言能仁寂默；能仁是姓，寂默是字，以寂默故不住生死；以能
G117n2302_p0002a12║仁故不住涅槃。悲智雙運，利物無窮，故立此號也。人壽減至一百歲時出世，為賢刼中第
G117n2302_p0002a13║四佛。
G117n2302_p0002a14║
G117n2302_p0002a15║婆伽婆七義（出涅槃經）
G117n2302_p0002a16║一、能破煩惱。
G117n2302_p0003a01║二、能成就諸善法。
G117n2302_p0003a02║三、善解諸法義。
G117n2302_p0003a03║四、有大功德無能勝。
G117n2302_p0003a04║五、有大名聞徧十方。
G117n2302_p0003a05║六、能種種大惠施。
G117n2302_p0003a06║七、無量阿僧祇刼吐女根。
G117n2302_p0003a07║婆伽婆者：總萬德至極之名也。經云：婆伽婆，具此七義，不翻華言者，多含義故。
G117n2302_p0003a08║即五種不翻之一也。
G117n2302_p0003a09║一、破者：裂斷也。煩惱者：昏煩之法，惱亂心神也。謂如來斷諸煩惱，乃至無明之
G117n2302_p0003a10║惑，淨盡無餘，故云能破煩惱。
G117n2302_p0003a11║二謂：如來於往昔無量刼中，恭敬父母和尚諸師上座，乃至修行六度四無量等一切善
G117n2302_p0003a12║法，故云能成就諸善法。
G117n2302_p0003a13║三謂：如來於無量刼中，修習信進念定慧善根，常為法利，不為食利。若讀若誦，而
G117n2302_p0003a14║於諸法義理，無不通達曉了，故云善解諸法義。（信進念定慧，名為五根，亦名五力。謂信則
G117n2302_p0003a15║信於正道助道之法。進則於正助之道，精進勤修也。念則觀想思念正助之道也。定則攝心在定。慧則
G117n2302_p0003a16║內性自照也。）
G117n2302_p0004a01║四謂：如來於無量刼，常修出世間心，及出家心、無為之心、無諍訟心，而能成就無
G117n2302_p0004a02║上大菩提心，故云有大功德無能勝。
G117n2302_p0004a03║五謂：如來能具十力、四無所畏、常樂我淨之德，大千世界無不聞知，故云有大名聞
G117n2302_p0004a04║徧十方也。
G117n2302_p0004a05║六謂：如來於無量刼中，常為眾生而行布施，乃至衣服珍寶、頭目髓腦，無所悋惜，
G117n2302_p0004a06║故云能種種大惠施。
G117n2302_p0004a07║七、梵語阿僧祇刼，華言無數時。吐者，不受之義，即出離也。謂如來於初阿僧祇刼
G117n2302_p0004a08║尸棄佛時，已離女身，永不復受，故云吐女根也。
G117n2302_p0004a09║
G117n2302_p0004a10║七種無上（出菩薩地持經）
G117n2302_p0004a11║一、身無上。
G117n2302_p0004a12║二、道無上。
G117n2302_p0004a13║三、見無上。
G117n2302_p0004a14║四、智無上。
G117n2302_p0004a15║五、神力無上。
G117n2302_p0004a16║六、斷障無上。
G117n2302_p0005a01║七、住無上。
G117n2302_p0005a02║一謂：如來以三十二相、八十種好莊嚴其身，世出世間，無有超過其上，是名身無上
G117n2302_p0005a03║也。
G117n2302_p0005a04║二謂：如來以慈悲之道，自利利他，度脫無量無邊諸天世人，世出世間，無有超過其
G117n2302_p0005a05║上，是名道無上也。
G117n2302_p0005a06║三謂：如來以正戒、正見、正威儀、正命之法成就其身，如此之見，世出世間，無有
G117n2302_p0005a07║超過其上，是名見無上也。
G117n2302_p0005a08║四謂：如來具法無礙智、義無礙智、辭無礙智、樂說無礙智，故能徧知一切諸法，辯
G117n2302_p0005a09║說融通，了無凝滯，世出世間，無有超過其上，是名智無上也。（法無礙者：謂通達諸法，
G117n2302_p0005a10║分別無滯也。義無礙者：謂了知諸法義理，通達無滯也。辭無礙者：謂於諸法義理，隨順眾生，為其
G117n2302_p0005a11║演說也。樂說無礙者：謂隨順眾生，所樂聞法而為說也。）
G117n2302_p0005a12║五謂：如來神通之力，不可思議，世出世間所有神力，無有超過其上，是名神力無上
G117n2302_p0005a13║也。
G117n2302_p0005a14║六謂：如來能斷一切煩惱業障，永盡無餘，世出世間，無有超過其上，是名斷障無上
G117n2302_p0005a15║也。
G117n2302_p0005a16║七謂：如來本住大寂滅定，而復有三種住：一者、住聖人之位，二者、多於天中住，
G117n2302_p0006a01║三者、多於淨土中住。世出世間，無有超過其上，是名住無上也。
G117n2302_p0006a02║
G117n2302_p0006a03║如來七勝事（出優婆塞戒經）
G117n2302_p0006a04║一、身勝。
G117n2302_p0006a05║二、法住勝。
G117n2302_p0006a06║三、智勝。
G117n2302_p0006a07║四、具足勝。
G117n2302_p0006a08║五、行處勝。
G117n2302_p0006a09║六、不可思議勝。
G117n2302_p0006a10║七、解脫勝。
G117n2302_p0006a11║一謂：如來身真金色，相好光明而自莊嚴，一切無比，眾生樂見，無有厭足，是名身
G117n2302_p0006a12║勝。
G117n2302_p0006a13║二謂：如來既於諸法自得利益，住於真如法位。又復憐愍一切眾生，皆欲令其安住於
G117n2302_p0006a14║此，與己無異，是名法住勝。（真如法位者：謂一切諸法，皆以真如理性而為位也。）
G117n2302_p0006a15║三謂：如來所具智慧，無量無邊，非諸聲聞緣覺所及，是名智勝。
G117n2302_p0006a16║四謂：如來於行命戒見四者，無不具足，非諸聲聞、緣覺所及，是名具足勝。（行者：
G117n2302_p0007a01║六度梵行也。命者：正命也。戒者：大小戒品也。見者：清淨正見也。）
G117n2302_p0007a02║五謂：如來所修百千三昧，九種大禪，一切勝行，具足圓滿，非諸聲聞緣覺菩薩所
G117n2302_p0007a03║及，是名行處勝。
G117n2302_p0007a04║六謂：如來所有神通道力，萬行圓成，諸法具足。聲聞緣覺菩薩，不能測其少分，是
G117n2302_p0007a05║名不可思議勝。
G117n2302_p0007a06║七、解脫者：離諸繫縛，自在無礙也。謂如來一切煩惱惑業，淨盡無餘，自在無礙，
G117n2302_p0007a07║超勝一切，故名解脫勝。
G117n2302_p0007a08║
G117n2302_p0007a09║如來有七種語（出涅槃經）
G117n2302_p0007a10║一、因語。
G117n2302_p0007a11║二、果語。
G117n2302_p0007a12║三、因果語。
G117n2302_p0007a13║四、喻語。
G117n2302_p0007a14║五、不應語。
G117n2302_p0007a15║六、世流布語。
G117n2302_p0007a16║七、如意語。
G117n2302_p0008a01║一謂：如來於現在因中，說未來果，如云：「眾生樂殺，乃至樂行邪見，以此為因，
G117n2302_p0008a02║是人當受地獄果報；若不樂殺生，乃至不行邪見，以此為因，是人當受天人果報。」是名
G117n2302_p0008a03║因語。
G117n2302_p0008a04║二謂：如來於現在果中，說過去因，如云：「貧窮眾生，顏貌醜陋，不得自在。此之
G117n2302_p0008a05║果報，皆由是人前世破戒瞋妬，無有慚愧之心而為其因。若見眾生多財巨富，諸根完具，
G117n2302_p0008a06║威德自在。此之果報，皆由是人前世持戒布施，精勤慚愧，無有瞋妬之意，而為其因。」
G117n2302_p0008a07║是名果語。
G117n2302_p0008a08║三謂：如來說眾生現在六入觸等之果，乃由過去之業為因，如來亦說六入觸等，能起
G117n2302_p0008a09║惑業，為未來之因，而招未來之果，是名因果語。
G117n2302_p0008a10║四謂：如來說法，為眾生根鈍，非由譬喻，則不能領解。如師子王，以喻佛身；乃至
G117n2302_p0008a11║大象王、大龍王、波利質多羅樹、七寶聚、大海、須彌山、船師、導師；若是等喻，皆名
G117n2302_p0008a12║喻語。（梵語波利質多羅，華言圓生。以其枝葉四布也。）
G117n2302_p0008a13║五謂：如來說法，必依真俗二諦之理。真則言一切法離性離相，皆即中道；俗則言世
G117n2302_p0008a14║間出世間之法，法法宛然，不可斷滅。如是說者，無不於理相應。言不應者，如云天地可
G117n2302_p0008a15║合，河不入海。如是等說，於理不然，故名不應語。
G117n2302_p0008a16║六謂：如來隨順眾生，凡所演說，即同世間流布之語。如說男女大小車乘房舍，乃至
G117n2302_p0009a01║城邑僧坊之類，是名世流布語。
G117n2302_p0009a02║七謂：如來於諸眾生，凡所教誡，悉如其意，方便而說。如云：我所訶責毀禁之人，
G117n2302_p0009a03║令彼自責，護持禁戒。乃至說諸眾生悉有佛性，為令不放逸故之類，是名如意語。
G117n2302_p0009a04║
G117n2302_p0009a05║大乘七種大義（大乘莊嚴經論）
G117n2302_p0009a06║一、緣大。
G117n2302_p0009a07║二、行大。
G117n2302_p0009a08║三、智大。
G117n2302_p0009a09║四、勤大。
G117n2302_p0009a10║五、巧大。
G117n2302_p0009a11║六、畏大。
G117n2302_p0009a12║七、事大。
G117n2302_p0009a13║一謂：菩薩修行大乘之法，由無量修多羅廣大法義而以為緣，故名緣大。
G117n2302_p0009a14║二謂：菩薩修行大乘，既能自利，復能利他，自利利他，妙行具足，故名行大。
G117n2302_p0009a15║三謂：菩薩修行大乘，常以智慧觀察，了知人法無我，於一切境，善能分別，故名智
G117n2302_p0009a16║大。
G117n2302_p0010a01║四謂：菩薩修行大乘，由曠大刼來，發廣大心，精修無間，期登聖果，成就菩提，故
G117n2302_p0010a02║名勤大。
G117n2302_p0010a03║五謂：菩薩修行大乘，由善巧方便，化導於他，不捨生死，垂形諸趣，於生死中，去
G117n2302_p0010a04║住自在，故名巧大。
G117n2302_p0010a05║六、畏即無所畏也。謂菩薩修行大乘，智力內充，明了決定；於大眾中，廣說一切法
G117n2302_p0010a06║義，既決定無失，則無所恐懼，故名畏大。
G117n2302_p0010a07║七謂：菩薩修行大乘，為令一切眾生，了其大事因緣，故數數示現世間，演大妙法，
G117n2302_p0010a08║入大涅槃，故名事大。
G117n2302_p0010a09║
G117n2302_p0010a10║周行七步（出涅槃經）
G117n2302_p0010a11║一、南行七步。
G117n2302_p0010a12║二、西行七步。
G117n2302_p0010a13║三、北行七步。
G117n2302_p0010a14║四、東行七步。
G117n2302_p0010a15║五、四維行七步。
G117n2302_p0010a16║六、上行七步。
G117n2302_p0011a01║七、下行七步。
G117n2302_p0011a02║周者：周帀四方上下四維也。經云：如來於閻浮提林微尼園示現，從母摩耶而生，生
G117n2302_p0011a03║已，即周行七步，唱如是言：「我於天人阿脩羅中，最尊最上。」父母人天，見已驚喜，
G117n2302_p0011a04║生希有心，而諸人等，謂是嬰兒，而我此身無量刼來，久離是法。如來身者，即是法身，
G117n2302_p0011a05║非是肉血筋脈骨髓之所成立，隨順世間眾生法，故示為嬰兒也。（梵語林微尼，或云藍毗尼，
G117n2302_p0011a06║華言解脫處。摩耶，梵語具云摩訶摩耶，華言大術，佛母也。嬰兒者，小兒也。）
G117n2302_p0011a07║一、南行七步者，示現欲為無量眾生，作上福田故也。
G117n2302_p0011a08║二、西行七步者，示現生盡，永斷老死，是最後身故也。
G117n2302_p0011a09║三、北行七步者，示現已度諸有生死故也。
G117n2302_p0011a10║四、東行七步者，示為眾生而作導首故也。
G117n2302_p0011a11║五、四維者：東南、東北、西南、西北也。四維行七步者，示現斷滅種種煩惱四魔種
G117n2302_p0011a12║性，成於如來應正徧知故也。（正徧知者：即如來十號之一也。）
G117n2302_p0011a13║六、上行者：謂升虗空而行也。上行七步者，示現不為不淨之物之所染污，猶如虗空
G117n2302_p0011a14║故也。
G117n2302_p0011a15║七、下行者：謂從虗空而下也。下行七步者，示現法雨，滅地獄火，令彼眾生受安隱
G117n2302_p0011a16║樂，為毀禁戒者，示作霜雹，而能淨洗其故也。
G117n2302_p0012a01║
G117n2302_p0012a02║華嚴七處說（出演義鈔）
G117n2302_p0012a03║第一處、菩提場。
G117n2302_p0012a04║第二處、普光明殿。
G117n2302_p0012a05║第三處、忉利天。
G117n2302_p0012a06║第四處、夜摩天。
G117n2302_p0012a07║第五處、兜率天。
G117n2302_p0012a08║第六處、他化天。
G117n2302_p0012a09║第七處、逝多林。
G117n2302_p0012a10║華嚴者：因行如華，莊嚴果德也。七處者：佛說華嚴經之處也。所謂人間三處，即菩
G117n2302_p0012a11║提場、普光明殿、逝多林；天上四處，即忉利天、夜摩天、兜率天、他化天也。
G117n2302_p0012a12║一、梵語菩提，華言道。謂佛在摩竭提國阿蘭若菩提場中，始成正覺，於此處說如來
G117n2302_p0012a13║依正果報法門，其六品十一卷：一、世主妙嚴品，二、如來現相品，三、普賢三昧品，四、
G117n2302_p0012a14║世界成就品，五、華藏世界品，六、毗盧遮那品也。（梵語摩竭提，華言善勝，又云無惱。梵
G117n2302_p0012a15║語阿蘭若，華言閒靜處。菩提場者，如來成道之場也。）
G117n2302_p0012a16║二、普光明殿者：謂其殿眾寶所成，光明映照也。又佛於中說法，普放光明故也。此
G117n2302_p0013a01║處凡三畨聚會，共說十八品經。初於此處說十信等法門，共六品經：一、如來名號品，
G117n2302_p0013a02║二、四聖諦品，三、光明覺品，四、菩薩問明品，五、淨行品，六、賢首品。次於此處說
G117n2302_p0013a03║等覺法門，凡十一品經：一、十定品，二、十通品，三、十忍品，四、阿僧祇品，五、壽
G117n2302_p0013a04║量品，六、菩薩住處品，七、佛不可思議品，八、十身相海品，九、如來隨好光明品，
G117n2302_p0013a05║十、普賢行品，十一、如來出現品。後於此處說離世間法，即經中離世間品也。
G117n2302_p0013a06║三、梵語忉利，華言三十三，即須彌山頂，帝釋所居之處也。此處說十住等法門，共
G117n2302_p0013a07║六品經：一、升須彌山品，二、山頂偈讚品，三、十住品，四、梵行品，五、發心功德
G117n2302_p0013a08║品，六、明法品也。（梵語須彌，華言妙高。帝釋，梵語釋提桓因，華言能天主。今名帝釋者，華
G117n2302_p0013a09║梵雙舉也。）
G117n2302_p0013a10║四、梵語夜摩，華言善時。謂此天時時唱快樂故也。此處說十行等法門，共四品經：
G117n2302_p0013a11║一、升夜摩天品，二、夜摩偈讚品，三、十行品，四、十無盡藏品也。
G117n2302_p0013a12║五、梵語兜率，華言知足。謂於五欲境上，知止足故也。此處說十回向等法門，共三
G117n2302_p0013a13║品經：一、升兜率天品，二、兜率偈讚品，三、十回向品也。（五欲者：色欲、聲欲、香欲、
G117n2302_p0013a14║味欲、觸欲也。）
G117n2302_p0013a15║六、他化者：諸欲樂境，不勞自化，皆由餘天所化，而自在受用故也。此處說十地法
G117n2302_p0013a16║門，即經中十地品也。
G117n2302_p0014a01║七、梵語逝多，華言勝林，即給孤獨園。此處說入法界法門，即經中入法界品也。
G117n2302_p0014a02║（給孤獨園者：即給孤長者，買祇陀太子之園，以造堂奉佛。）
G117n2302_p0014a03║
G117n2302_p0014a04║華嚴經題七字義（出華嚴經大疏）
G117n2302_p0014a05║一、大義。
G117n2302_p0014a06║二、方義。
G117n2302_p0014a07║三、廣義。
G117n2302_p0014a08║四、佛義。
G117n2302_p0014a09║五、華義。
G117n2302_p0014a10║六、嚴義。
G117n2302_p0014a11║七、經義。
G117n2302_p0014a12║一、大即當體得名，常徧為義，謂曠兼無際，體不變易，竪窮三際，橫亘十方也。
G117n2302_p0014a13║（三際者：即過去、現在、未來三世。）
G117n2302_p0014a14║二、方即就法得名，軌持為義，謂雙持體相，十界常規，能令一切眾生師軌而生解
G117n2302_p0014a15║也。（雙持體相者：體即是性，謂持性與相也。）
G117n2302_p0014a16║三、廣即從用得名，包博為義，謂稱性而周，用無有盡，包容法界，普徧十方也。
G117n2302_p0015a01║四、佛即就人得名，覺照為義。謂覺斯玄妙，開解一切，悟大夜之重昏，朗萬法之幽
G117n2302_p0015a02║邃也。
G117n2302_p0015a03║五、華即從喻得名，感果嚴身為義。謂行敷榮，心華開覺，萬行圓成，眾德備體也。
G117n2302_p0015a04║六、嚴即功用得名，資粧為義。謂曠刼修成，眾法悉備，資廣大之體用，粧真應之佛
G117n2302_p0015a05║身也。
G117n2302_p0015a06║七、經即能詮得名，貫攝為義。謂蘊無窮之性相，注無竭之湧泉，貫玄凝之妙義，攝
G117n2302_p0015a07║無邊之海會也。
G117n2302_p0015a08║
G117n2302_p0015a09║觀心釋華嚴經題七字（出華嚴疏）
G117n2302_p0015a10║一、大是心體。
G117n2302_p0015a11║二、方是心相。
G117n2302_p0015a12║三、廣是心用。
G117n2302_p0015a13║四、佛是心果。
G117n2302_p0015a14║五、華是心因。
G117n2302_p0015a15║六、嚴是心功。
G117n2302_p0015a16║七、經是心教。
G117n2302_p0016a01║一、大即常也，徧也。體即心體也。謂此心體，含容法界，稱性周徧，平等廣博，不
G117n2302_p0016a02║變不遷，無外無際，故云大是心體。
G117n2302_p0016a03║二、方即方法，相即軌持也。謂無邊法相，恒沙性德，皆由此心軌持含攝，故云方是
G117n2302_p0016a04║心相。
G117n2302_p0016a05║三、廣即包博，用即業用也。謂此心業用，廣博無際，而能出生萬法，應用無盡，故
G117n2302_p0016a06║云廣是心用。
G117n2302_p0016a07║四、佛即覺也，果即菩提之果也。謂能離諸煩惱，覺了萬法，具一切智，而得無上菩
G117n2302_p0016a08║提。乃是證此心之果，非從外得，故云佛是心果。
G117n2302_p0016a09║五、華即喻也，因即行也。謂以種種萬行之因華，皆由此心而能開覺，故云華是心
G117n2302_p0016a10║因。
G117n2302_p0016a11║六、嚴即莊嚴，功即功用也。謂能以萬行因華，莊嚴法身果體，皆由此心運用之功，
G117n2302_p0016a12║故云嚴是心功。
G117n2302_p0016a13║七、經即能詮之名，教即言量也。謂於一文一句，諸法眾理，行布圓融，地位法門，
G117n2302_p0016a14║皆由此心詮量該通，故云經是心教。
G117n2302_p0016a15║
G117n2302_p0016a16║七種立題（出四教儀集註）
G117n2302_p0017a01║一、單人立題。
G117n2302_p0017a02║二、單法立題。
G117n2302_p0017a03║三、單譬立題。
G117n2302_p0017a04║四、人法立題。
G117n2302_p0017a05║五、法譬立題。
G117n2302_p0017a06║六、人譬立題。
G117n2302_p0017a07║七、具足立題。
G117n2302_p0017a08║隋天台智者大師，謂一大藏經題，不出人法譬三者而已。因以單複具足不同，遂立為
G117n2302_p0017a09║七種也。
G117n2302_p0017a10║一、單人者：如佛說阿彌陀等經是也。謂釋迦佛為能說之人，阿彌陀佛為所說之人，
G117n2302_p0017a11║此經以兩土果人立名，故云單人立題。（兩土果人者：釋迦佛為娑婆國土之果人，彌陀佛為極樂
G117n2302_p0017a12║國土之果人也。）
G117n2302_p0017a13║二、單法者：如大般涅槃等經是也。謂大般涅槃以法立名，故云單法立題。（梵語般
G117n2302_p0017a14║涅槃，華言滅度。謂大患永滅，超度生死，是究竟之法也。）
G117n2302_p0017a15║三、譬者：比喻之義，如梵網等經是也。謂梵網以譬喻立名，故云單譬立題。（梵網
G117n2302_p0017a16║者：謂梵天寶網，其目不同，以譬戒律之目，亦各各不同也。）
G117n2302_p0018a01║四、人法者：如文殊問般若等經也。謂文殊是人，般若是法，以二者合言，故云人法
G117n2302_p0018a02║立題。
G117n2302_p0018a03║五、法譬者：如妙法蓮華等經是也。謂妙法是法，蓮華是譬，以二者合言，故云法譬
G117n2302_p0018a04║立題。
G117n2302_p0018a05║六、人譬者：如如來師子吼等經是也。謂如來是人，師子是譬，以二者合言，故云人
G117n2302_p0018a06║譬立題。
G117n2302_p0018a07║七、具足者：如大方廣佛華嚴等經是也。謂大方廣是法，佛是人，華嚴是譬也。以三
G117n2302_p0018a08║者具足，故云具足立題。
G117n2302_p0018a09║
G117n2302_p0018a10║大乘七善（法華文句）
G117n2302_p0018a11║一、時節善。
G117n2302_p0018a12║二、義善。
G117n2302_p0018a13║三、語善。
G117n2302_p0018a14║四、獨一善。
G117n2302_p0018a15║五、圓滿善。
G117n2302_p0018a16║六、調柔善。
G117n2302_p0019a01║七、無緣慈善。
G117n2302_p0019a02║夫七善之法，乃通大小。今依法華所明，是圓頓大乘之七善也。
G117n2302_p0019a03║一謂：法華一經具乎序、正、流通三分，即初善、中善、後善也。蓋如來演說圓頓一
G117n2302_p0019a04║乘之法，雖該序正流通，皆是當機得益之時，是名時節善。
G117n2302_p0019a05║二謂：法華一經所說之法，其義深遠，即是頓教了義之理，非聲聞緣覺所能測其邊
G117n2302_p0019a06║底，是名義善。
G117n2302_p0019a07║三謂：法華一經所說之法，其語巧妙，乃如來金口梵音，會理直說，菩薩之心，無不
G117n2302_p0019a08║歡喜。即圓頓一乘妙教之文，是名語善。
G117n2302_p0019a09║四謂：法華一經所說之法，純一無雜，獨為菩薩，不共二乘，即圓頓一乘妙教，是名
G117n2302_p0019a10║獨一善。
G117n2302_p0019a11║五謂：法華一經所說之法，具明世間出世間滿足之理，即圓頓一乘妙教，是名圓滿
G117n2302_p0019a12║善。
G117n2302_p0019a13║六謂：法華一經所說之法，清淨潔白，唯談中道之理，而無空假二邊瑕穢之相，即圓
G117n2302_p0019a14║頓一乘妙教，調和柔順，是名調柔善。
G117n2302_p0019a15║七謂：法華一經所說之法，備有梵行之相，即無緣慈也。言無緣者：心不攀緣一切眾
G117n2302_p0019a16║生，而於一切眾生自然現益，是名無緣慈。
G117n2302_p0020a01║
G117n2302_p0020a02║法華七喻（法華文句）
G117n2302_p0020a03║一、火宅喻。
G117n2302_p0020a04║二、窮子喻。
G117n2302_p0020a05║三、藥草喻。
G117n2302_p0020a06║四、化城喻。
G117n2302_p0020a07║五、衣珠喻。
G117n2302_p0020a08║六、髻珠喻。
G117n2302_p0020a09║七、醫子喻。
G117n2302_p0020a10║一、火譬眾生五濁等苦，宅譬三界。謂三界眾生，為五濁八苦之所煎逼，而不得安
G117n2302_p0020a11║隱，猶大宅被火所燒，而不能安居，故以火宅為喻也。
G117n2302_p0020a12║二謂：二乘之人，無大乘功德法財之所莊嚴，猶貧窮之子，缺乏衣食之資以活身命，
G117n2302_p0020a13║故以窮子為喻也。（功德法財者，即六度萬行也。）
G117n2302_p0020a14║三、藥草者：譬三乘人根性也。草有三種，謂小草、中草、大草。小草喻天人，中草
G117n2302_p0020a15║喻聲聞緣覺，大草喻藏教菩薩。藥草雖有大小不同，若蒙雲雨霑潤，皆得敷榮鬱茂，能治
G117n2302_p0020a16║眾病；以喻三乘之人，根器雖高下不同，若蒙如來慈雲法雨潤澤，則能成大醫王，普救羣
G117n2302_p0021a01║品，故以藥草為喻也。
G117n2302_p0021a02║四、無而忽有名化，防非禦敵名城；以喻涅槃能防見思之非，禦生死之敵也。謂如有
G117n2302_p0021a03║人欲至寶所，而於中途退還，有聰慧導師，權化作城暫止息，然後令其得至寶所；以譬二
G117n2302_p0021a04║乘之人，初聞大教，中即忘失，流轉生死，故世尊權設方便，令其先斷見思煩惱，而暫證
G117n2302_p0021a05║真空涅槃以為穌息，然後到於究竟寶所，故以化城為喻也。（寶所者，喻實相之理，即究竟大
G117n2302_p0021a06║涅槃也。）
G117n2302_p0021a07║五、衣珠者，衣中之珠也。謂如有人至親友家，醉酒而臥，親友即以寶珠繫其衣內，
G117n2302_p0021a08║而不覺知，自受貧苦，後因親友告言：「汝身衣內，自有無價寶珠，何為衣食乃至如是？」
G117n2302_p0021a09║其人於是得珠，受用無極。以喻二乘之人，昔於大通佛所，曾下大乘之種，因無明所覆，
G117n2302_p0021a10║不能覺了，後因如來方便開示，遂乃得證大乘之果，利樂無窮，故以衣為喻也。
G117n2302_p0021a11║六、髻珠者：輪王髻中之珠也。輪王喻如來，髻喻二乘權教，珠喻一乘實理。珠在髻
G117n2302_p0021a12║中，猶實理為權所隱也。此謂如來於法華會上，開權顯實，授記二乘而得作佛，猶輪王解
G117n2302_p0021a13║髻中之珠，以與功臣，故以此為喻也。
G117n2302_p0021a14║七、醫喻如來，子喻三乘人也。喻諸子無知，飲他毒藥，心即狂亂，父設方便，令服
G117n2302_p0021a15║好藥以瘥其病；此譬三乘之人，信受權教，不得正道，如來設諸方便，令服大乘法藥，速
G117n2302_p0021a16║除苦惱，無復眾患，故以醫子為喻也。
G117n2302_p0022a01║
G117n2302_p0022a02║七處徵心（楞嚴）
G117n2302_p0022a03║一、在內。
G117n2302_p0022a04║二、在外。
G117n2302_p0022a05║三、潛根。
G117n2302_p0022a06║四、在闇內。
G117n2302_p0022a07║五、隨所合處。
G117n2302_p0022a08║六、在中間。
G117n2302_p0022a09║七、無著。
G117n2302_p0022a10║七處徵心者：佛於楞嚴會上，徵詰阿難心目所在之處也。此由阿難遭摩登伽之幻術，
G117n2302_p0022a11║佛敕文殊將咒往護，提奬阿難，歸來佛所。佛問其發心出家之始，阿難以見佛勝相而答，
G117n2302_p0022a12║佛遂徵其心目所在，阿難答以目在外而心在內，及佛徵其心不在內，又計之在外；如是展
G117n2302_p0022a13║轉窮逐徵詰，至於無所著處，使其妄心無所依止。蓋由阿難不知妙淨明心，徧一切處，無
G117n2302_p0022a14║在無不在，而妄認緣塵，分別影事，以為心相。佛欲破其妄想緣心，顯其妙淨明體，故有
G117n2302_p0022a15║七處徵心之說也。（梵語摩登伽，華言本性。）
G117n2302_p0022a16║一、在內者：謂阿難因佛徵問心目所在，阿難答云：心居身內，目在於外。佛遂問
G117n2302_p0023a01║云：「汝心若在身內，則應先見身中心肝脾胃等物，然後能見外境。若不先見身中之物，
G117n2302_p0023a02║汝心豈在身內。」故云：「汝言覺了能知之心，住在身內，無有是處。」
G117n2302_p0023a03║二、在外者：謂阿難被佛徵心非內，則又計之於外，故以燈光譬之。謂眾生心在身
G117n2302_p0023a04║外，不見身中，如燈光在室外，不能照於室內也。佛又問云：「汝心若在身外，則身心兩
G117n2302_p0023a05║異，各不相知，若相知者，云何在外？故云汝言覺了能知之心，住在身外，無有是處。」
G117n2302_p0023a06║三、潛根者：謂阿難被佛徵心非外，則又計為潛伏根裏（根謂眼根），故以瑠璃籠眼
G117n2302_p0023a07║為喻。謂眼合於心，如瑠璃籠於眼上，若眼見物時，心即隨能分別，無有障礙，如瑠璃合
G117n2302_p0023a08║眼，不礙於見物也。佛乃責其法喻不齊，汝若以瑠璃喻眼，則眼亦可見，眼若可見，即同
G117n2302_p0023a09║於境矣。眼若同境，則心境各異，豈可云心潛伏根內，隨即分別耶？故云：「汝言覺了能
G117n2302_p0023a10║知之心，潛伏根裏，無有是處。」
G117n2302_p0023a11║四、在闇內者：謂阿難被佛徵詰，心不在根裏，則又計云：「諸眾生身，腑藏在中，
G117n2302_p0023a12║窮穴居外，如我今者，開眼見明為見外；閉眼見暗為見內。」佛乃問其：「汝當閉眼見暗
G117n2302_p0023a13║之時，此暗境界，與眼對否？若與眼對，暗在眼前，云何成內？若不對者，云何成見？」
G117n2302_p0023a14║故云：「汝言見暗，名見內者，無有是處。」
G117n2302_p0023a15║五、隨所合處者：謂阿難被佛徵詰，不在暗內，則又計之，隨所合處，心則隨有。佛
G117n2302_p0023a16║乃問云：「汝言隨所合處，心隨有者，是心無體，則無所合；心若有體，則汝以手自挃其
G117n2302_p0024a01║身，汝心必能知覺。此知覺心為復內出，為從外來？若於內出，則見身中，若從外來，先
G117n2302_p0024a02║合見面。既非內外，則無出入，出入既無，體性何有？若無有體，誰為隨合？」故云：
G117n2302_p0024a03║「隨所合處，心隨有者，無有是處。」
G117n2302_p0024a04║六、在中間者：謂阿難被佛徵詰，心非隨所合處而有，則又計心在於根塵中間，佛又
G117n2302_p0024a05║問云：「汝心若在根塵之中，此之心體，為復兼於根塵，為不兼於根塵？若兼於根塵，則
G117n2302_p0024a06║根有知而塵無知，成敵兩立，云何為中？若不兼者，不屬根塵，即無體性，中何有相？」
G117n2302_p0024a07║故云：「當在中間，無有是處。」（成敵兩立者，謂根與塵而成敵對，有知與無知而成兩立也。）
G117n2302_p0024a08║七、無著者：謂阿難被佛徵詰，心不在中間，則又計之，一切無著，名之為心。佛又
G117n2302_p0024a09║問云：「汝言不著名為心者，如世間虛空水陸飛行一切物象，汝心不著，此等物象，為有
G117n2302_p0024a10║為無？若言無者，則同龜毛兔角，云何更有不著之物而言不著？若言有者，物在則心亦
G117n2302_p0024a11║在，云何無著？」故云：「一切無著，名覺知心，無有是處。」
G117n2302_p0024a12║
G117n2302_p0024a13║七真如（出瑜伽師地論）
G117n2302_p0024a14║一、流轉真如。
G117n2302_p0024a15║二、實相真如。
G117n2302_p0024a16║三、唯識真如。
G117n2302_p0025a01║四、安立真如。
G117n2302_p0025a02║五、邪行真如。
G117n2302_p0025a03║六、清淨真如。
G117n2302_p0025a04║七、正行真如。
G117n2302_p0025a05║一、流轉者，即運動之義。真如者，真名不偽，如名不異也。謂諸眾生，造作一切行
G117n2302_p0025a06║業，流轉生死，而真如之體本無動搖，然亦不妨隨緣轉變。論云：「一切行無先後性。」
G117n2302_p0025a07║是也。（無先後性者：謂於一切行業，不離真如之理性故也。）
G117n2302_p0025a08║二、無虛妄相，故名實相。謂一切法中無人法二執也。人執者：於諸法中計著假名，
G117n2302_p0025a09║執以為我。法執者：於五陰身，執為實法，計我所有。若能了此二執皆空，即是實相真如
G117n2302_p0025a10║之理也。論云：「一切法補特伽羅無我性，及法無我性。」是也。（梵語補特伽羅，華言
G117n2302_p0025a11║人，又云數取趣。）
G117n2302_p0025a12║三、識即心也。謂一切行業，皆由識心而起，而此識心，全由真如之理變現，是名唯
G117n2302_p0025a13║識真如。論云：「了別一切行，唯是識性。」是也。
G117n2302_p0025a14║四、安立即建立之義。謂如來所說一切眾生，色身業行有為之法，迷真逐妄，受生死
G117n2302_p0025a15║苦，皆依真如之體建立，是名安立真如。論云：「我所說諸苦聖諦。」是也。（苦聖諦者：
G117n2302_p0025a16║聖，正也；諦，即審實不虛之義。謂諦了生死實是苦也。）
G117n2302_p0026a01║五謂：如來所說一切煩惱妄惑邪行之法，雖是邪妄，不離真如之體，是名邪行真如。
G117n2302_p0026a02║論云：「我所說諸集聖諦。」是也。（集聖諦者：集即招集之義，謂惑業招集生死之苦也。）
G117n2302_p0026a03║六、清淨者：不垢不染之義。謂如來所說涅槃清淨寂滅之理，本無染污，是名清淨真
G117n2302_p0026a04║如。論云：「我所說諸滅聖諦。」是也。（滅聖諦者：謂滅生死之苦，而證涅槃寂滅之樂也。）
G117n2302_p0026a05║七謂：如來所說一切道品正行之法，皆依真如理體而立，是名正行真如。論云：「我
G117n2302_p0026a06║所說諸道聖諦。」是也。（道品者：即三十七道品。總而言之，不出戒定慧也。道聖諦者：道即能
G117n2302_p0026a07║通之義，謂修道品而能通至涅槃也。）
G117n2302_p0026a08║
G117n2302_p0026a09║七辯（出華嚴疏）
G117n2302_p0026a10║一、捷辯。
G117n2302_p0026a11║二、迅辯。
G117n2302_p0026a12║三、應辯。
G117n2302_p0026a13║四、無疏謬辯。
G117n2302_p0026a14║五、無斷盡辯。
G117n2302_p0026a15║六、多豐義味辯。
G117n2302_p0026a16║七、最上妙辯。
G117n2302_p0027a01║一謂：菩薩智慧，通達諸法名字，分別無滯，捷如影響，故名捷辯。
G117n2302_p0027a02║二謂：菩薩明於事理，心無疑暗，善赴機緣，隨問即答，語言迅疾，猶若懸河，故名
G117n2302_p0027a03║迅辯。
G117n2302_p0027a04║三謂：菩薩以一切文字名義，莊嚴種種法語，應時應機，無有差異，隨其所問，應答
G117n2302_p0027a05║無窮，故名應辯。
G117n2302_p0027a06║四謂：菩薩隨一切眾生根性所樂聞法而為說之，皆契真理，無有差失，故名無疏謬
G117n2302_p0027a07║辯。
G117n2302_p0027a08║五謂：菩薩於一字中，能說一切字；一語中能說一切語；一法中能說一切法，相續連
G117n2302_p0027a09║環不斷，故名無斷盡辯。
G117n2302_p0027a10║六謂：菩薩能知名數事理，其義無礙，其味無窮，答問辯說，皆無有量，故名多豐義
G117n2302_p0027a11║味辯。
G117n2302_p0027a12║七謂：菩薩所說諸法，分別明了，清徹遠聞，聲如頻伽，眾生樂聽，最勝無比，故名
G117n2302_p0027a13║最上妙辯。（頻伽，梵語具云迦陵頻伽，華言妙聲鳥。）
G117n2302_p0027a14║
G117n2302_p0027a15║七常住果（出楞嚴經）
G117n2302_p0027a16║一、菩提。
G117n2302_p0028a01║二、涅槃。
G117n2302_p0028a02║三、真如。
G117n2302_p0028a03║四、佛性。
G117n2302_p0028a04║五、菴摩羅識。
G117n2302_p0028a05║六、空如來藏。
G117n2302_p0028a06║七、大圓鏡智。
G117n2302_p0028a07║常住者：無滅無生，不遷不變之謂也。果者：在修曰因，在證曰果。謂此七種，即諸
G117n2302_p0028a08║佛所證法身之果德也。以其清淨圓滿，體性堅凝，皆名常住果也。
G117n2302_p0028a09║一、梵語菩提，華言道。即諸佛所得清淨究竟之理也。以其無滅無生，不變不遷，是
G117n2302_p0028a10║為常住果。
G117n2302_p0028a11║二、梵語涅槃，華言滅度。即如來所證究竟法身之果，以其無滅無生，不遷不變，是
G117n2302_p0028a12║為常住果。
G117n2302_p0028a13║三、離妄曰真，不異曰如。即諸佛所證真實無妄之德。以其無滅無生，不遷不變，是
G117n2302_p0028a14║為常住果。
G117n2302_p0028a15║四、佛性者：覺性也。即諸佛所證真覺湛明之性，無染無淨，離過絕非，以其無滅無
G117n2302_p0028a16║生，不遷不變，是為常住果。
G117n2302_p0029a01║五、梵語菴摩羅，華言清淨。又云：白淨無垢。此識即諸佛清淨本源心體，湛若太
G117n2302_p0029a02║虛，纖塵不立，非生死之所拘，非涅槃之能寂，以其無滅無生，不遷不變，是為常住果。
G117n2302_p0029a03║六、空如來藏者：含攝萬法而無所積聚也。即諸佛所證清淨法身之體，煩惱蕩盡，應
G117n2302_p0029a04║用無窮，以其無滅無生，不遷不變，是為常住果。
G117n2302_p0029a05║七、大圓鏡智者：洞照萬法，無所不知，即諸佛所得本有圓明覺照之智，應物無迹，
G117n2302_p0029a06║體不動搖，以其無滅無生，不遷不變，是為常住果。
G117n2302_p0029a07║
G117n2302_p0029a08║七種定名（翻譯）
G117n2302_p0029a09║一、三摩呬多。
G117n2302_p0029a10║二、三摩地。
G117n2302_p0029a11║三、三摩鉢底。
G117n2302_p0029a12║四、䭾那演那。
G117n2302_p0029a13║五、質多翳迦阿羯羅多。
G117n2302_p0029a14║六、奢摩他。
G117n2302_p0029a15║七、現法樂住。
G117n2302_p0029a16║定即禪定也。禪有二種：一者、世間禪，二者、出世間禪。而定名不出此七種也。
G117n2302_p0030a01║（世間禪者，即色界四禪、無色界四無色定等也。出世間禪者，即八背捨、八勝處等也。）
G117n2302_p0030a02║一、梵語三摩呬多，華言等引，遠離沉掉曰等，發生功德曰引。謂能修此定，則離諸
G117n2302_p0030a03║煩惱，而引發勝妙功德也。（沉即昏沉，掉即掉舉，謂動也。）
G117n2302_p0030a04║二、梵語三摩地，華言等持，又云正心行處。謂眾生心行，從無始來，常曲不直，能
G117n2302_p0030a05║修此定，心則端直，安住一境而不動也。
G117n2302_p0030a06║三、梵語三摩鉢底，華言等至。謂能修此定，正受現前，大發光明，慶快殊勝，處染
G117n2302_p0030a07║不染，無有退轉也。
G117n2302_p0030a08║四、梵語䭾那演那，華言靜慮。謂澄神息慮，專思寂想也。
G117n2302_p0030a09║五、梵語質多翳迦阿羯羅多，華言心一境性。謂攝心一境，策勵正勤而修習也。
G117n2302_p0030a10║六、梵語奢摩他，華言止。謂止息諸根惡不善法，能滅一切散亂煩惱故也。
G117n2302_p0030a11║七、現法樂住者，謂修習禪定，離一切妄想，身心寂滅，現受法喜之樂而安住不動也
G117n2302_p0030a12║（法喜者：謂因聞法而得歡喜也。）
G117n2302_p0030a13║
G117n2302_p0030a14║七空（入楞伽經）
G117n2302_p0030a15║一、相空。
G117n2302_p0030a16║二、性自性空。
G117n2302_p0031a01║三、行空。
G117n2302_p0031a02║四、無行空。
G117n2302_p0031a03║五、一切法離言說空。
G117n2302_p0031a04║六、第一義聖智大空。
G117n2302_p0031a05║七、彼彼空。
G117n2302_p0031a06║由凡夫執著妄想自性故，如來為說空法以破之。諸經所說空義不一，今言七種者，乃
G117n2302_p0031a07║赴一時之機，如應病與藥也。
G117n2302_p0031a08║一謂：一切諸法之性，自他共離之相皆空，是為相空。（一切性者：即自他共離之四性
G117n2302_p0031a09║也。謂如計一念心，從根生即自性，從塵生即他性，根塵合生即共性，離根塵生即離性。於此四性之
G117n2302_p0031a10║相，皆不執着，是名皆空。）
G117n2302_p0031a11║二謂：於當念觀一切所生之法，悉由因緣和合而成，本無自生之性，是為性自性空。
G117n2302_p0031a12║三謂：五陰之身，本無有我，亦無我所，眾生不了，執陰成我，從我起行，若能順性
G117n2302_p0031a13║推求，則五陰之法，了不可得，是為行空。（我者：謂於五陰中，強立主宰，執之為我也。我
G117n2302_p0031a14║所者：即五陰之身是也。）
G117n2302_p0031a15║四謂：不離前所作行，而能了達諸陰展轉緣起，無有自性可得，亦無所作之行，是為
G117n2302_p0031a16║無行空。
G117n2302_p0032a01║五謂：一切法皆是妄想而成，本無自性，離諸言說，是為一切法離言說空。
G117n2302_p0032a02║六謂：佛自覺聖智，能空一切見過習氣，所空既空，能空亦空，是為第一義聖智大
G117n2302_p0032a03║空。（自覺聖智者：佛所證第一義心也。見過者：一切見惑之過失也。習氣者：即見過餘習之氣分
G117n2302_p0032a04║也。）
G117n2302_p0032a05║七謂：彼外道所計之空，但能空於彼，而不能空於此，是為彼彼空。（空於彼而不能空
G117n2302_p0032a06║於此者：謂能空於境，而不能空於心也。）
G117n2302_p0032a07║
G117n2302_p0032a08║七方便（亦名七賢，出四教儀集註。）
G117n2302_p0032a09║一、五停心。
G117n2302_p0032a10║二、別相念。
G117n2302_p0032a11║三、總相念。
G117n2302_p0032a12║四、煖位。
G117n2302_p0032a13║五、頂位。
G117n2302_p0032a14║六、忍位。
G117n2302_p0032a15║七、世第一位。
G117n2302_p0032a16║方謂方法，便謂便宜，猶善巧也。謂一切眾生，欲出三界，斷除煩惱惑業，而證真空
G117n2302_p0033a01║涅槃之理，必先以此七種法門而為方便也。
G117n2302_p0033a02║一、停，止也，住也。心即慮知心也。謂眾生多貪者，以不淨觀治之；多瞋者，以慈
G117n2302_p0033a03║悲觀治之；多散者，以數息觀治之；愚癡者，以因緣觀治之；多障者，以念佛觀治之。修
G117n2302_p0033a04║此五法，能止住五種妄心，故名五停心。
G117n2302_p0033a05║二、別謂各別，相謂行相，念即觀也。謂四念處：觀身不淨、觀受是苦、觀心無常、
G117n2302_p0033a06║觀法無我，四種行相各別不同，故名別相念。
G117n2302_p0033a07║三、總相者：以身受心法四種，一念俱觀，如觀身不淨，則知受心法皆不淨；乃至觀
G117n2302_p0033a08║法無我，則知身受心亦無我，故名總相念。
G117n2302_p0033a09║四、煖者，從喻立名。以前別相總相念處，觀於四諦之境，能發相似之解，伏煩惱
G117n2302_p0033a10║惑，得佛法氣分；猶如鑽木求火，火雖未現，先得煖氣，故名煖位。（相似解者：謂於真空
G117n2302_p0033a11║之理，雖未真證，已有相似之解也。）
G117n2302_p0033a12║五、頂者，謂修四諦法所得相似之解，轉復增勝，定觀分明，在於煖位之上；如登山
G117n2302_p0033a13║頂觀望四方，悉皆明了，故名頂位。
G117n2302_p0033a14║六、忍者，忍可也。謂由前所得相似之解，增進善根，於四諦境，堪忍樂欲，故名忍
G117n2302_p0033a15║位。
G117n2302_p0033a16║七、世即世間也。謂修四諦行，至此漸見法性，將入初果，雖未得於聖道，而於世間
G117n2302_p0034a01║稱為第一，故名世第一位。
G117n2302_p0034a02║
G117n2302_p0034a03║七覺分（法界次第）
G117n2302_p0034a04║一、擇法覺分。
G117n2302_p0034a05║二、精進覺分。
G117n2302_p0034a06║三、喜覺分。
G117n2302_p0034a07║四、除覺分。
G117n2302_p0034a08║五、捨覺分。
G117n2302_p0034a09║六、定覺分。
G117n2302_p0034a10║七、念覺分。
G117n2302_p0034a11║覺即覺了，謂覺了所修之法，是真是偽也。分即支分，謂此七種法，各有支派分齊，
G117n2302_p0034a12║不相雜亂，故名七覺分，亦名七覺支。擇進喜三覺分屬慧，除捨定三覺分屬定，念覺分兼
G117n2302_p0034a13║屬定慧，故摩訶止觀云：「修此七覺，即得入道。」是也。
G117n2302_p0034a14║一、擇即揀擇。謂用智慧觀察諸法之時，善能簡別真偽，而不謬取虛偽之法，故名擇
G117n2302_p0034a15║法覺分。
G117n2302_p0034a16║二、不雜名精，無間名進，謂修諸道法之時，善能覺了，不行無益苦行，而於真正法
G117n2302_p0035a01║中，常能用心專一，無有間歇，故名精進覺分。
G117n2302_p0035a02║三、喜即懽喜，謂心契悟真法，得懽喜時，善能覺了，此喜不從顛倒法生，住真法
G117n2302_p0035a03║喜，故名喜覺分。
G117n2302_p0035a04║四、除即斷除，謂斷除諸見煩惱之時，善能覺了，除去虛偽之法，增長真正善根，故
G117n2302_p0035a05║名除覺分。
G117n2302_p0035a06║五、捨即捨離，謂捨離所見念著之境，善能覺了虛偽不實，永不追憶，故名捨覺分。
G117n2302_p0035a07║六、定即禪定，謂發禪定之時，善能覺了諸禪，不生煩惱妄想，是名定覺分。
G117n2302_p0035a08║七、念即思念，謂修諸道法之時，善能覺了，常使定慧均平，若心昏沉之時，當念用
G117n2302_p0035a09║擇法精進喜三覺分，觀察諸法，令不昏沉；若心浮動之時，當念用除覺分，除身口之過
G117n2302_p0035a10║非，用捨覺分捨於觀智，用定覺分入正禪定，攝其散心，令不浮動，是名念覺分。
G117n2302_p0035a11║
G117n2302_p0035a12║七知（出涅槃經）（亦名大乘七丈夫也）
G117n2302_p0035a13║一、知法。
G117n2302_p0035a14║二、知義。
G117n2302_p0035a15║三、知時。
G117n2302_p0035a16║四、知足。
G117n2302_p0036a01║五、知自。
G117n2302_p0036a02║六、知眾。
G117n2302_p0036a03║七、知人尊卑。
G117n2302_p0036a04║七知者：謂佛於涅槃會上，告諸菩薩，住於大乘知七善法，名具足梵行是也。
G117n2302_p0036a05║一、知法者：謂知十二部經能詮之法也。
G117n2302_p0036a06║二、知義者：謂知十二部經中，一切文字語言所詮之義理也。
G117n2302_p0036a07║三、知時者：謂善知如是時中，任修寂靜；如是時中，任修精進；如是時中，任修捨
G117n2302_p0036a08║定；如是時中，任供養佛；如是時中，任供養師；如是時中，任修布施忍辱，乃至般若等
G117n2302_p0036a09║也。（任者：堪也，當也。）
G117n2302_p0036a10║四、知足者：謂於飲食衣藥、行住坐臥、睡寤語默之類，常知止足也。
G117n2302_p0036a11║五、知自者：謂自知我有如是信、如是戒、如是多聞、如是捨、如是慧、如是正念、
G117n2302_p0036a12║如是善行，皆悉明了也。
G117n2302_p0036a13║六、知眾者：謂知如是等是刹利眾、婆羅門眾、居士眾、沙門眾。應知是眾如是坐
G117n2302_p0036a14║起，如是說法，如是問答，皆悉明了也。
G117n2302_p0036a15║七、知人尊卑者：人有二種：一者、信，二者、不信。信者為善人，知其為尊；不信
G117n2302_p0036a16║者為惡人，知其為卑。又如二乘之人，但能自度，不能度他，知其為卑；若菩薩之人，不
G117n2302_p0037a01║願自度，但求度他，而能以慈悲之心，利益安樂一切眾生，則知其為尊也。
G117n2302_p0037a02║
G117n2302_p0037a03║七種性自性（入楞伽經）
G117n2302_p0037a04║一、集性自性。
G117n2302_p0037a05║二、性自性。
G117n2302_p0037a06║三、相性自性。
G117n2302_p0037a07║四、大種性自性。
G117n2302_p0037a08║五、因性自性。
G117n2302_p0037a09║六、緣性自性。
G117n2302_p0037a10║七、成性自性。
G117n2302_p0037a11║性即不遷變之義。此不遷變性，是如來之自性，故云性自性。（雖有七種之名，不出如來
G117n2302_p0037a12║第一義心也。）
G117n2302_p0037a13║一、集即聚也。其性自性乃是萬善聚集之因也。此約聖而論，故經云：即三世如來性
G117n2302_p0037a14║自性第一義心也。
G117n2302_p0037a15║二謂：由前第一義心所集萬善之因，各有自性，存於內故，是名性自性。
G117n2302_p0037a16║三、覽而可別曰相。謂由前第一義心，所集萬善之因，各有自相，形於外故，是名相
G117n2302_p0038a01║性自性。
G117n2302_p0038a02║四、大種即地水火風，四大之種子也。無處不有，故名為大。言大種性自性者：謂四
G117n2302_p0038a03║大種各有自性也。大種本通凡聖，今約聖報而言，即此大種性自性，是法性五陰之果，是
G117n2302_p0038a04║名大種性自性。（言法性五陰者：謂如來轉生死五陰而成法性五陰，蓋即色是真常之色，乃至即識是
G117n2302_p0038a05║真常之識是也。）
G117n2302_p0038a06║五、因即能生為因。謂前所證大種之果，必有所起之因，即是第一義因心也。是名因
G117n2302_p0038a07║性自性。
G117n2302_p0038a08║六、緣即緣助。謂證第一義自性果德雖由因心，須假眾緣助顯而成，是名緣性自性。
G117n2302_p0038a09║（因心者：即因中智慧之心也。眾緣者：即萬行也。）
G117n2302_p0038a10║七、成即成就。謂因緣合而成果也。蓋成就如來第一義果德之性，是名成性自性。
G117n2302_p0038a11║
G117n2302_p0038a12║七種第一義境界（入楞伽經）
G117n2302_p0038a13║一、心境界。
G117n2302_p0038a14║二、慧境界。
G117n2302_p0038a15║三、智境界。
G117n2302_p0038a16║四、見境界。
G117n2302_p0039a01║五、超二見境界。
G117n2302_p0039a02║六、超子地境界。
G117n2302_p0039a03║七、如來自到境界。
G117n2302_p0039a04║七種境界者：即諸佛菩薩所證所得之境界也。而皆云第一義者，乃約究竟極處而言。
G117n2302_p0039a05║然此七種有通別之異，前六種通於佛及菩薩，後一種乃如來自到境界也。
G117n2302_p0039a06║一謂：中道之理，無二無別，即諸佛菩薩心之所造至極之處，是名心境界。
G117n2302_p0039a07║二謂：至極之理，心既能造，即發通明慧性，以此慧性，分明照了，是名慧境界。
G117n2302_p0039a08║三謂：既發慧明，則成智用，智力現前，於一切法無所不知，是名智境界。
G117n2302_p0039a09║四謂：智用既成，則發正見，正見現前，則無諸邪妄，是名見境界。
G117n2302_p0039a10║五謂：正見現前，則能超過斷常二見，是名超二見境界。（斷常二見者：謂外道妄計此身
G117n2302_p0039a11║滅已，再不更生，是名斷見。復計此身滅已，後當更生，是名常見也。）
G117n2302_p0039a12║六、子地即登地菩薩，等視眾生，猶如一子。謂諸佛菩薩，能以第一義心，發明智
G117n2302_p0039a13║慧，正見現前，則超於十地而成正覺，是名超子地境界。
G117n2302_p0039a14║七謂：諸如來以性自性第一義心，成就世間出世間上上之法，是名如來自到境界。
G117n2302_p0039a15║（如來性自性者：性，即不遷不變之義。謂如來以此之性而為自性也。成就世間出世間者：世間，即
G117n2302_p0039a16║示同人法而化他也。出世間，即同聲聞緣覺菩薩之三乘也。上上法者，唯佛與佛能究竟自到也。）
G117n2302_p0040a01║
G117n2302_p0040a02║七財（未曾有因緣經并十誦律）
G117n2302_p0040a03║一、信財。
G117n2302_p0040a04║二、進財。
G117n2302_p0040a05║三、戒財。
G117n2302_p0040a06║四、慚愧財。
G117n2302_p0040a07║五、聞財。
G117n2302_p0040a08║六、捨財。
G117n2302_p0040a09║七、定慧財。
G117n2302_p0040a10║財者，信等七種出世間之法財也。一切眾生行此七法，資成道果，故謂之財。
G117n2302_p0040a11║一、信即信心。謂信能決定受持正法，以為成佛之資，故名信財。
G117n2302_p0040a12║二、進即精進。謂未能見真諦理，而一心精進，求出離道，以為成佛之資，故名進
G117n2302_p0040a13║財。
G117n2302_p0040a14║三、戒即戒律。謂戒為解脫之本，能防身口意之非，止身口意之惡，以為成佛之資，
G117n2302_p0040a15║故名戒財。
G117n2302_p0040a16║四、慚者慚天，愧者愧人。謂既能慚愧，則不造諸惡業，以為成佛之資，故名慚愧
G117n2302_p0041a01║財。
G117n2302_p0041a02║五、聞為三慧之首，聞必能思，思必能修。謂若能聞佛聲教，則開發妙解，如說而
G117n2302_p0041a03║行，以為成佛之資，故名聞財。
G117n2302_p0041a04║六、捨即捨施。謂若能運平等心，無憎無愛，身命資財，隨求給施，無所悋惜，以為
G117n2302_p0041a05║成佛之資，故名捨財。
G117n2302_p0041a06║七、定慧即止觀也。定則攝心不散，止諸妄念；慧則照了諸法，破諸邪見，以為成佛
G117n2302_p0041a07║之資，故名定慧財。
G117n2302_p0041a08║
G117n2302_p0041a09║
G117n2302_p0041a10║
G117n2302_p0041a11║
G117n2302_p0041a12║
G117n2302_p0041a13║
G117n2302_p0041a14║
G117n2302_p0041a15║
G117n2302_p0041a16║佛學名相彙解　卷第三十九（終）