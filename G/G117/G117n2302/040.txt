G117n2302_p0043a01║佛學名相彙解　卷第四十明．沙門寂照編
G117n2302_p0043a02║
G117n2302_p0043a03║七淨華（翻譯名義）
G117n2302_p0043a04║一、戒淨華。
G117n2302_p0043a05║二、心淨華。
G117n2302_p0043a06║三、見淨華。
G117n2302_p0043a07║四、斷疑淨華。
G117n2302_p0043a08║五、分別淨華。
G117n2302_p0043a09║六、行淨華。
G117n2302_p0043a10║七、涅槃淨華。
G117n2302_p0043a11║不染曰淨，華乃對果而言，即因中所修之行也。謂二乘修習無漏之業，以七種淨行為
G117n2302_p0043a12║華，而證道果，故言七淨華也。維摩經云：「定水湛然，滿布以七淨華。」是也。
G117n2302_p0043a13║一、戒淨華者：謂攝律儀等戒，即正語正業正命也。謂二乘持守戒法，攝身口意業；
G117n2302_p0043a14║若戒行清淨，則道果自成也。（攝律儀者：謂一切戒法無不聚攝也。正語正業正命者：即身口意
G117n2302_p0044a01║三業也。正即不邪也，若三業不邪，則戒體清淨也。）
G117n2302_p0044a02║二、心淨華者：即精進正念正定也。謂二乘修習禪定，當精勤正念；若內心清淨，則
G117n2302_p0044a03║道果自成也。
G117n2302_p0044a04║三、見淨華者：即正見正思惟也。謂二乘修無漏行，常正思惟，則正見現前；若所見
G117n2302_p0044a05║清淨，則道果自成也。
G117n2302_p0044a06║四、斷疑淨華者：即見道也。謂初果須陀洹，修無漏行觀，斷除疑惑，見道分明，則
G117n2302_p0044a07║內心清淨，道果自成也。
G117n2302_p0044a08║五、分別淨華者：謂二果斯陀含、三果阿那含，修無漏行，斷除思惑，於真空理，善
G117n2302_p0044a09║能分別，則內慧清淨，道果自成也。
G117n2302_p0044a10║六、行淨華者：謂二果三果，修無漏行，斷除思惑，則智見分明，慧行清淨，道果自
G117n2302_p0044a11║成也。
G117n2302_p0044a12║七、梵語涅槃，華言滅度。涅槃淨華者：即無學道也。謂四果阿羅漢，既斷見思二
G117n2302_p0044a13║惑，無法可學，知見清淨，則涅槃之果自成也。
G117n2302_p0044a14║
G117n2302_p0044a15║藏教七階（四教儀註）
G117n2302_p0044a16║一、四弘誓願。
G117n2302_p0045a01║二、三祇修六度。
G117n2302_p0045a02║三、百刼種相好。
G117n2302_p0045a03║四、六度相滿。
G117n2302_p0045a04║五、兜率降生。
G117n2302_p0045a05║六、降神出家。
G117n2302_p0045a06║七、菩提樹下成道。
G117n2302_p0045a07║藏教者：即小乘經律論三藏教也。階者：階級次第也。謂藏教菩薩修行之次第也。
G117n2302_p0045a08║一、弘者：大也。誓者：要制其心也。願者：志求滿足也。謂菩薩從初發心，觀四諦
G117n2302_p0045a09║境，發四弘誓：一、未度者令度，即眾生無邊誓願度；此觀苦諦境。二、未解者令解，即
G117n2302_p0045a10║煩惱無數誓願斷；此觀集諦境。三、未安者令安，即法門無量誓願學；此觀道諦境。四、
G117n2302_p0045a11║未得涅槃者令得涅槃，即佛道無上誓願成；此觀滅諦境也。
G117n2302_p0045a12║二、三祇者：三阿僧祇刼也。六度者：布施、持戒、忍辱、精進、禪定、智慧也。
G117n2302_p0045a13║度，越也，越生死流到涅槃岸也。謂菩薩既發心已，必須行六度行，填滿本願，是為三祇
G117n2302_p0045a14║修六度。
G117n2302_p0045a15║三、刼，梵語具云刼波，華言分別時節。百刼種相好者：一增減為一小刼，凡歷二
G117n2302_p0045a16║十番增減為一中刼，八十番增減為一大刼。謂菩薩於百刼中種諸相好，用百福德成一相
G117n2302_p0046a01║好，如是至三十二相具足，而身清淨也。
G117n2302_p0046a02║四、六度相滿者：謂菩薩修行六度之相圓滿也。如尸毗王代鴿，即檀度滿也；普明王
G117n2302_p0046a03║捨國，即戒度滿也；羼提仙人被歌利王割截身體，慈忍不動，血變為乳，即忍度滿也；大
G117n2302_p0046a04║施太子抒海，即精進度滿也；尚闍黎鵲巢頂上，即禪度滿也；劬嬪大臣分閻浮提為七分，
G117n2302_p0046a05║城邑山川均等，故能息諍，即智度滿也。如上六人，皆釋迦往昔所修之行，是為六度相滿
G117n2302_p0046a06║也。
G117n2302_p0046a07║（梵語尸毗，華言與。代鴿者：遍割身肉與鷹，以代鴿命，身肉俱盡，不惱不死，自誓真實，感
G117n2302_p0046a08║身平復也。梵語羼提，華言忍辱。梵語歌利，華言惡世無道。大施太子求如意珠濟貧，得珠墮海，抒
G117n2302_p0046a09║海取之，言欲酌海乾而取之也，筋骨斷壞，終不懈廢，諸天見而問之，答曰：「吾生生不休！」諸天
G117n2302_p0046a10║愍之，助其抒海，海水減半，龍恐海乾，令夜叉送珠還之。尚闍黎者：螺髻仙人名，此人得四禪定，
G117n2302_p0046a11║出入息斷，鳥謂為木，於髻生卵，定起欲行，恐鳥母不來，即更入定，待鳥飛去，方始出定也。）
G117n2302_p0046a12║五、梵語兜率，華言知足。降生者：謂菩薩將補佛處，出世度生，即從兜率天降生人
G117n2302_p0046a13║間以補其處，是為兜率降生。（菩薩，即釋迦佛也。補佛處者：前佛既滅，而此菩薩即補其處也。）
G117n2302_p0046a14║六謂：菩薩既降神出胎，厭生老病死之苦，而欲脫離，故求出家，入山修道，是為降
G117n2302_p0046a15║神出家。
G117n2302_p0046a16║七、梵語菩提，華言道。謂菩薩自知成道時至，於菩提樹下破諸魔眾，魔王敗績，鬼
G117n2302_p0047a01║兵退散，菩薩安坐不動，即成佛道，是為菩提樹下成道。（菩提樹者：謂佛於此樹下成道，故
G117n2302_p0047a02║名菩提樹也。）
G117n2302_p0047a03║
G117n2302_p0047a04║菩薩有七種大（出菩薩地持經）
G117n2302_p0047a05║一、法大。
G117n2302_p0047a06║二、心大。
G117n2302_p0047a07║三、解大。
G117n2302_p0047a08║四、淨心大。
G117n2302_p0047a09║五、眾具大。
G117n2302_p0047a10║六、時大。
G117n2302_p0047a11║七、得大。
G117n2302_p0047a12║一、法即諸佛所說之法也。謂菩薩能受持十二部經之法，最上最大，故名法大。
G117n2302_p0047a13║二、心即諸佛廣大之心也。謂菩薩能發阿耨多羅三藐三菩提心，故名心大。
G117n2302_p0047a14║三、解謂解了。謂菩薩由解十二部經，了知諸法義理悉無疑礙，故名解大。
G117n2302_p0047a15║四謂：菩薩既能解了十二部經，依而行之，則能離諸惑染，超過一切解行，心得清
G117n2302_p0047a16║淨，故名淨心大。
G117n2302_p0048a01║五謂：菩薩所修福德智慧，皆是成佛之具，畢竟證得無上菩提，故名眾具大。
G117n2302_p0048a02║六、時即時數。謂菩薩歷三阿僧祇刼修行六度，畢竟當得無上菩提，故名時大。
G117n2302_p0048a03║七謂：菩薩由前六種功德為因，證得無上菩提之果，故名得大。
G117n2302_p0048a04║
G117n2302_p0048a05║善友七事（出華嚴疏）
G117n2302_p0048a06║一、遭苦不捨。
G117n2302_p0048a07║二、貧賤不輕。
G117n2302_p0048a08║三、密事相告。
G117n2302_p0048a09║四、遞相覆藏。
G117n2302_p0048a10║五、難作能作。
G117n2302_p0048a11║六、難與能與。
G117n2302_p0048a12║七、難忍能忍。
G117n2302_p0048a13║謂菩薩常為利樂一切眾生，示現世間，而作善友，勸導誘掖，開示教他也。
G117n2302_p0048a14║一謂：菩薩運大悲心，憐憫六道眾生，受諸苦惱故，隨類現形，種種開示，令得出
G117n2302_p0048a15║離；雖代受其苦，心無棄捨，是為遭苦不捨。
G117n2302_p0048a16║二謂：菩薩運平等心，見一切眾生，雖乏功德法財以自莊嚴，而知其本有法身無德不
G117n2302_p0049a01║備，是以心常愛念，不生輕慢，是為貧賤不輕。
G117n2302_p0049a02║三謂：菩薩見諸眾生，本性圓明，眾德元具，無始以來為一切客塵煩惱之所隱覆，不
G117n2302_p0049a03║能顯現，故委曲相告，令其斷除，開發本性，是為密事相告。（客塵者：謂無明之惑，暫自外
G117n2302_p0049a04║至，名之為客。以能染汙真性，名之為塵也。）
G117n2302_p0049a05║四謂：菩薩見諸眾生，善根未熟，未能深信實道，故覆實理而以權法示之；及其善根
G117n2302_p0049a06║既熟，堪任實化，故覆其權法而以實理示之，是為遞相覆藏。
G117n2302_p0049a07║五謂：菩薩但為誘掖眾生，人所難為者，悉能為之，故雖著弊垢衣，不以為貧；執除
G117n2302_p0049a08║糞器，不以為賤，是為難作能作。
G117n2302_p0049a09║六謂：菩薩以自己所悟真實之理，方便教化，亦令一切眾生，皆得本有真實之性，猶
G117n2302_p0049a10║解髻中明珠，而以與人，心無悋惜，是為難與能與。
G117n2302_p0049a11║七謂：菩薩見諸眾生，違佛教化，作不善業，生諸惡道，即起哀憫之心，方便度脫，
G117n2302_p0049a12║雖經多刼，心無退轉，是為難忍能忍。
G117n2302_p0049a13║
G117n2302_p0049a14║菩薩七相憐愍（出瑜伽師地論）
G117n2302_p0049a15║一、無畏憐愍。
G117n2302_p0049a16║二、如理憐愍。
G117n2302_p0050a01║三、無倦憐愍。
G117n2302_p0050a02║四、無求憐愍。
G117n2302_p0050a03║五、無染憐愍。
G117n2302_p0050a04║六、廣大憐愍。
G117n2302_p0050a05║七、平等憐愍。
G117n2302_p0050a06║一謂：菩薩於諸有情，以無畏力，起憐愍心，隨順眾生身語意業，利益安樂，是名無
G117n2302_p0050a07║畏憐愍。
G117n2302_p0050a08║二、理即法也。謂菩薩於諸有情，如法憐愍，利益一切，而終不以非法非律非賢善行
G117n2302_p0050a09║勸化有情，乖違於理，是名如理憐愍。
G117n2302_p0050a10║三謂：菩薩於諸有情，慇懃憐愍，隨其所宜，發起一切饒益事業，曾無厭倦，是名無
G117n2302_p0050a11║倦憐愍。
G117n2302_p0050a12║四謂：菩薩於諸有情，不待求請，自起憐愍，為作利益，是名無求憐愍。
G117n2302_p0050a13║五謂：菩薩於諸有情，無愛染心而起憐愍，廣饒益他，不祈恩報，亦不希望當來之
G117n2302_p0050a14║果，是名無染憐愍。
G117n2302_p0050a15║六謂：菩薩於諸有情，起憐愍心，至廣至大，雖遭一切不饒益事，寧自身受苦，終不
G117n2302_p0050a16║棄捨，令其安樂，是名廣大憐愍。
G117n2302_p0051a01║七謂：菩薩以如上種種憐愍眾生功德相狀，普於一切平等饒益，無有分限，是名平等
G117n2302_p0051a02║憐愍。
G117n2302_p0051a03║
G117n2302_p0051a04║七識住（阿毗曇論）
G117n2302_p0051a05║一、欲界人天識住。
G117n2302_p0051a06║二、初禪天識住。
G117n2302_p0051a07║三、二禪天識住。
G117n2302_p0051a08║四、三禪天識住。
G117n2302_p0051a09║五、空處天識住。
G117n2302_p0051a10║六、識處天識住。
G117n2302_p0051a11║七、無所有處天識住。
G117n2302_p0051a12║識即心識。住者：謂此識隨所感報而安住也。論中不及四禪天、非想非非想天者，偈
G117n2302_p0051a13║曰：「善處在欲界，及色界三地；無色界亦然，是說為識住。」（色界三地者：初禪、二禪、
G117n2302_p0051a14║三禪也。無色界亦然者：謂亦有三地：空處、識處、無所有處也。）
G117n2302_p0051a15║一謂：欲界中人若初受生，此識即托母胎，遂依母息出入，及出胎後依身而住。又若
G117n2302_p0051a16║因修戒善，感報而生欲天，此識即依化生之身而住，是為欲界人天識住。（戒善者：五戒十
G117n2302_p0052a01║善也。）
G117n2302_p0052a02║二謂：於欲界修習禪定之時，忽覺身心凝然，運運而動，如雲如影，感報而生色界初
G117n2302_p0052a03║禪天。此識即依化生之身而住，是為初禪天識住。
G117n2302_p0052a04║三謂：厭初禪覺觀動散，因攝在定，澹然澄靜，覺觀即滅，乃發勝定之喜，感報而生
G117n2302_p0052a05║色界二禪天。此識即依化生之身而住，是為二禪天識住。（覺觀者：初心在緣曰覺，細心分別
G117n2302_p0052a06║曰觀也。）
G117n2302_p0052a07║四謂：厭二禪喜心湧動，定不堅固，因攝心諦觀，喜心即謝，泯然入定，綿綿之樂，
G117n2302_p0052a08║從內心發，感報而生色界三禪天。此識即依化生之身而住，是為三禪天識住。
G117n2302_p0052a09║五謂：既得三禪天定，猶厭身色繫縛，乃轉加功力，觀察色身，猶如羅縠，內外通
G117n2302_p0052a10║徹，一心念空，無諸色相，感報而生無色界空處天。此識即依空處而住，是為空處天識
G117n2302_p0052a11║住。
G117n2302_p0052a12║六謂：既得空處天定，識緣虛空，定心復散亂，即捨虛空，轉心緣識，心定不動，感
G117n2302_p0052a13║報而生無色界識處天。此識即依識處而住，是為識處天識住。
G117n2302_p0052a14║七謂：既得識處天定，此心緣識，無量無邊，能壞於定，惟有無心識處，心無依倚，
G117n2302_p0052a15║乃為安隱，感報而生無色界無所有處天。此識即依無所有處而住，是為無所有處天識住
G117n2302_p0052a16║也。
G117n2302_p0053a01║
G117n2302_p0053a02║七眾（仁王護國經并翻譯名義）
G117n2302_p0053a03║一、比丘。
G117n2302_p0053a04║二、比丘尼。
G117n2302_p0053a05║三、沙彌。
G117n2302_p0053a06║四、沙彌尼。
G117n2302_p0053a07║五、式叉摩那。
G117n2302_p0053a08║六、優婆塞。
G117n2302_p0053a09║七、優婆夷。
G117n2302_p0053a10║七眾者：謂出家五眾：比丘、比丘尼、沙彌、沙彌尼、式叉摩那。在家二眾：優婆
G117n2302_p0053a11║塞、優婆夷也。
G117n2302_p0053a12║一、梵語比丘，華言乞士。謂上乞法以資慧命，下乞食以資色身也，亦名苾芻。蓋苾
G117n2302_p0053a13║芻，雪山香草名，草有五義以喻比丘五德。
G117n2302_p0053a14║二、比丘尼（亦名苾芻尼），梵語尼，華言女。大智度論云：「尼得無量律儀，故應次
G117n2302_p0053a15║於比丘。」又佛以儀法不便，故在比丘之後。
G117n2302_p0053a16║三、梵語沙彌，又云室利摩理洛迦，華言息慈。謂止息世染之情，慈濟羣生也。以初
G117n2302_p0054a01║入佛法之時，多存俗情，故須息惡行慈，是名沙彌。
G117n2302_p0054a02║四、梵語沙彌尼，又云室利摩理迦，華言勤策女。謂精勤策進佛法功行故也。
G117n2302_p0054a03║五、梵語式叉摩那，華言學法女。行事鈔云：「式叉尼具學三法：一、學根本，二、
G117n2302_p0054a04║學六法，三、學行法，是名學法女。」（根本者：謂不殺、不盜、不婬、不妄語也。六法者：不
G117n2302_p0054a05║染心相觸、不盜人四錢、不斷畜生命、不小妄語、不非時食、不飲酒也。行法者：謂大尼之戒行也。）
G117n2302_p0054a06║六、梵語優婆塞，華言清淨士。梵語舊云鄔波索迦，華言近事男。謂其自行清淨，親
G117n2302_p0054a07║近承事佛法也。
G117n2302_p0054a08║七、梵語優婆夷，華言清淨女。梵語舊云鄔波斯迦，華言近事女。謂其自行清淨，親
G117n2302_p0054a09║近承事佛法也。
G117n2302_p0054a10║
G117n2302_p0054a11║七種人（出涅槃經）
G117n2302_p0054a12║一、第一人入水則沒。
G117n2302_p0054a13║二、第二人雖沒還出，出已還沒。
G117n2302_p0054a14║三、第三人沒已即出，出更不沒。
G117n2302_p0054a15║四、第四人入已便沒，沒已還出，出已即住，徧觀四方。
G117n2302_p0054a16║五、第五人入已即沒，沒已還出，出已即住，住已觀方，觀已即去。
G117n2302_p0055a01║六、第六人入已即去，淺處即住。
G117n2302_p0055a02║七、第七人既至彼岸，登上大山，離諸冤賊，受大快樂。
G117n2302_p0055a03║師子吼菩薩問佛言：「若一切眾生既有佛性，何須更習八聖道耶？」佛言：「性雖本
G117n2302_p0055a04║具，要須修習聖道方見佛性，譬如恒河邊有七種人，或為洗浴，或畏賊寇，或為採花，則
G117n2302_p0055a05║入河中。河喻生死大河，浴喻出家受戒清淨，賊喻煩惱，採花喻七淨花以為其因，而求涅
G117n2302_p0055a06║槃之果也。」（入河者，既言出家，合云出河？而言入者，要於生死之中而求涅槃故也。）
G117n2302_p0055a07║第一人入水則沒。此一種羸無勢力，不習淨故，以喻一闡提也。闡提之人親近惡友，
G117n2302_p0055a08║聽受邪法，以惡業重故，又無信力，沒生死河，不能得出，故云入水則沒。（梵語一闡提，
G117n2302_p0055a09║華言信不具。由過去無宿善因，故譬羸劣無力，現在無信心，故譬不習浮，無善無信，則不能出於生
G117n2302_p0055a10║死大河矣！）
G117n2302_p0055a11║第二人雖沒還出，出已還沒。此一種以喻人天將進而退者也。為斷善根，沒生死河，
G117n2302_p0055a12║故云沒。復能親近善友，能生信心，雖沒而出，故云還出。既得出已，又遇惡友，聽受邪
G117n2302_p0055a13║法，仍沒生死大河，故云出已還沒。
G117n2302_p0055a14║第三人沒已即出，出更不沒。此一種以喻內凡之人，發意欲度生死大河，由昔斷善
G117n2302_p0055a15║根，沒生死河，故云沒；今因親近善友，能生信心，雖沒而出，故云沒已即出；復能堅持
G117n2302_p0055a16║淨戒，讀誦書寫解說經典，後證道果，故云出更不沒。（內凡者：已入佛法名內，未登聖位名
G117n2302_p0056a01║凡也。）
G117n2302_p0056a02║第四人入已便沒，沒已還出，出已即住，徧觀四方。此一種以喻四果之人，昔斷善
G117n2302_p0056a03║根，故云沒；親近善友而得信心，故云出。由信心故，受持書寫解說經典，修習智慧；以
G117n2302_p0056a04║利根故，心不退轉，故云住；證得四果，故云徧觀四方。（四果者：須陀洹、斯陀含、阿那
G117n2302_p0056a05║含、阿羅漢也。）
G117n2302_p0056a06║第五人入已即沒，沒已還出，出已即住，住已觀方，觀已即去。此一種以喻緣覺之
G117n2302_p0056a07║人，沒出住等義，與前第四人同。言即去者，以其根利，過於四果，心求前進，得證緣
G117n2302_p0056a08║覺，無有退轉，但能自度，不能度人，怖畏生死，故云即去也。
G117n2302_p0056a09║第六人入已即去，淺處即住。此一種以喻菩薩，由利根故，堅住信心，而斷諸煩惱
G117n2302_p0056a10║也。言入已即去者，謂菩薩為度他故，雖入生死而不住於生死；淺處則住者，謂雖入生
G117n2302_p0056a11║死，而又不為生死所溺也。
G117n2302_p0056a12║第七人既至彼岸，登上大山，離諸冤賊，受大快樂。此一種以喻佛也，由利根故，堅
G117n2302_p0056a13║住信心，無有退轉，即便前進；既前進已，得度生死大河，到於彼岸而登涅槃大山，離諸
G117n2302_p0056a14║煩惱冤賊，得大快樂也。
G117n2302_p0056a15║
G117n2302_p0056a16║小乘七種聖（又名七士夫趣，亦名七丈夫。四教儀集註）
G117n2302_p0057a01║一、隨信行。
G117n2302_p0057a02║二、隨法行。
G117n2302_p0057a03║三、信解。
G117n2302_p0057a04║四、見得。
G117n2302_p0057a05║五、身證。
G117n2302_p0057a06║六、時解脫。
G117n2302_p0057a07║七、不時解脫。
G117n2302_p0057a08║聖，正也。捨凡性入正性故名為聖。賢首宗立為七士夫趣，亦名七丈夫，名異義同
G117n2302_p0057a09║也。
G117n2302_p0057a10║一、行即進趣之義。謂鈍根之人，憑他生解，依信而行，進趣於道，故名隨信行。
G117n2302_p0057a11║二謂：利根之人，自以智力，依法而行，進趣於道，故名隨法行。
G117n2302_p0057a12║三謂：前信行之人，轉入修道，以鈍根故，依憑信力，起發真解，故名信解。（修道
G117n2302_p0057a13║者：謂二果斯陀含、三果阿那含也。）
G117n2302_p0057a14║四謂：前法行之人，轉入修道，以利根故，見法得理，故名見得。
G117n2302_p0057a15║五謂：受想心滅，現身即證涅槃寂靜之定，故名身證。
G117n2302_p0057a16║六謂：前信行鈍根之人，欲待時節，及以緣具，方堪入道，故名時解脫。（緣具有六，
G117n2302_p0058a01║謂衣、食、床具、處所、說法人、同學人也。）
G117n2302_p0058a02║七謂：前法行利根之人，能於一切時中進修善業，不待時節，及以緣具，而入於道，
G117n2302_p0058a03║故名不時解脫。
G117n2302_p0058a04║
G117n2302_p0058a05║華嚴宗七祖（出佛祖統紀）
G117n2302_p0058a06║一、馬鳴尊者。
G117n2302_p0058a07║二、龍樹尊者。
G117n2302_p0058a08║三、帝心法師。
G117n2302_p0058a09║四、雲華法師。
G117n2302_p0058a10║五、賢首法師。
G117n2302_p0058a11║六、清涼法師。
G117n2302_p0058a12║七、圭峯法師。
G117n2302_p0058a13║一、馬鳴乃西土十一祖也。東天竺國人，說法時，能感羣馬得解悲鳴，故曰馬鳴。依
G117n2302_p0058a14║百本大乘經造起信論，是為初祖。
G117n2302_p0058a15║二、龍樹乃西土十三祖也。南天竺國梵志之裔，始生之日，在於樹下，因入龍宮而得
G117n2302_p0058a16║成道，故號龍樹。申明起信論義，是為二祖。（梵語梵志，華言淨裔。）
G117n2302_p0059a01║三、帝心，號也。姓杜，諱法順。世間聾啞者遇之，必能聞能語。唐太宗詔謂之曰：
G117n2302_p0059a02║「朕苦勞熱，師之神力，何以蠲除？」師曰：「聖德御宇，微恙何憂，但須大赦，聖躬自
G117n2302_p0059a03║安。」上從之，疾遂瘳，因錫號曰帝心。作法界觀門，專弘華嚴，是為三祖。
G117n2302_p0059a04║四、雲華，寺名也。師居是寺，因以名之，姓趙，諱智儼，得帝心之親傳，以授賢
G117n2302_p0059a05║首，其教大行，是為四祖。
G117n2302_p0059a06║五、賢首，謚號也，諱法藏。其先康居國人，唐則天詔於大原寺開華嚴宗旨，感白光
G117n2302_p0059a07║自口而出，須臾成蓋，萬眾懽呼。召對長生殿，指殿隅金師子，以喻法界體用而為說法，
G117n2302_p0059a08║則天領解，遂著其說為金師子章，是為五祖。
G117n2302_p0059a09║六、清涼，號也。姓夏侯氏，諱澄觀，會稽人，造華嚴大疏。唐德宗誕節，召對內
G117n2302_p0059a10║殿，能以妙法，清涼帝心，遂賜號清涼。憲宗問華嚴宗旨，豁然有得，加號大統清涼國
G117n2302_p0059a11║師。文宗開成三年示寂，凡歷九朝，為七帝門師，是為六祖。（九朝者：唐玄宗、肅宗、代
G117n2302_p0059a12║宗、德宗、順宗、憲宗、穆宗、敬宗、文宗也。七帝者：即代宗以下七帝也。）
G117n2302_p0059a13║七、圭峯，終南山之別名也。師居是山，因得是名。姓何，諱宗密，果州人。清涼嘗
G117n2302_p0059a14║謂之曰：「毗盧華藏，能隨我遊者，其汝乎！」遂著圓覺華嚴等疏鈔。唐文宗詔問佛法大
G117n2302_p0059a15║意，賜號大德，是為七祖。（毗盧，梵語具云毗盧遮那，華言徧一切處。華藏即華藏世界也。）
G117n2302_p0060a01║
G117n2302_p0060a02║七流（華嚴孔目）
G117n2302_p0060a03║一、見諦所滅流。
G117n2302_p0060a04║二、修道所滅流。
G117n2302_p0060a05║三、遠離所滅流。
G117n2302_p0060a06║四、數事所滅流。
G117n2302_p0060a07║五、捨所滅流。
G117n2302_p0060a08║六、護所滅流。
G117n2302_p0060a09║七、制伏所滅流。
G117n2302_p0060a10║流者，即見思二惑也。此惑能漂流眾生，入生死海故也。謂四果之人，因修四諦之
G117n2302_p0060a11║法，能斷見思之惑，而不流轉三界，故有七流之義焉。
G117n2302_p0060a12║一謂：初果之人，見真諦理，能斷欲界見惑，因滅此惑不流轉欲界，故云見諦所滅
G117n2302_p0060a13║流。
G117n2302_p0060a14║二謂：第二果、第三果之人，因修四諦之觀，能斷欲界思惑。因滅此惑，不為欲界漂
G117n2302_p0060a15║流，故云修道所滅流。
G117n2302_p0060a16║三謂：第四果之人，因修四諦之觀，而於見思之惑，斷盡無餘，則能遠離三界，不復
G117n2302_p0061a01║流轉，故云遠離所滅流。
G117n2302_p0061a02║四、數事，即五蘊十二入十八界等法也。謂第四果之人，能觀五蘊等法，皆悉空寂，
G117n2302_p0061a03║而見思之惑俱盡，不復流轉三界，故云數事所滅流。
G117n2302_p0061a04║五謂：第四果之人，已空五蘊等法，所空之法既無，能空之心亦捨；能所兩亡，無憎
G117n2302_p0061a05║無愛，一味平等，證於無學，不復流轉三界，故云捨所滅流。
G117n2302_p0061a06║六謂：第四果之人，見思惑盡，而證無學，於己所證，恐有退失，善加守護，令見思
G117n2302_p0061a07║習氣，更不再起，不復流轉三界，故云護所滅流。（見思習氣：謂見思惑之餘習氣分也。）
G117n2302_p0061a08║七謂：第四果之人，見思惑縛已斷，色身果縛猶在。應須制伏，令見思習氣永不復
G117n2302_p0061a09║起，三界流轉即得止息，故云制伏所滅流。（縛，猶束繫也。謂由色身所繫，不得自在也。）
G117n2302_p0061a10║
G117n2302_p0061a11║世間七丈夫（出華嚴疏）
G117n2302_p0061a12║一、長壽。
G117n2302_p0061a13║二、妙色。
G117n2302_p0061a14║三、無病。
G117n2302_p0061a15║四、非半擇迦。
G117n2302_p0061a16║五、智慧。
G117n2302_p0062a01║六、威肅。
G117n2302_p0062a02║七、大宗葉。
G117n2302_p0062a03║謂能制心離欲，身無過惡，心懷道德，修諸梵行，具此七法，名為世間丈夫也。
G117n2302_p0062a04║一、長壽者：謂壽命延長，久住世間，能修梵行，故名丈夫。
G117n2302_p0062a05║二、妙色者：謂形儀英偉，色相端嚴，能修梵行，故名丈夫。
G117n2302_p0062a06║三、無病者：謂宿福深厚，無病少惱，能修梵行，故名丈夫。
G117n2302_p0062a07║四、梵語半擇迦，華言變。謂有能變男女之形，即五種不男之一也。今言非者，非是
G117n2302_p0062a08║不男，非僕非女，能修梵行，故名丈夫。
G117n2302_p0062a09║五、智慧者：謂有智慧，信受正法，身心猛利，能修梵行，故名丈夫。
G117n2302_p0062a10║六、威肅者：謂威容整肅，發言人所信服，能修梵行，故名丈夫。
G117n2302_p0062a11║七、大宗葉者：謂其家世貴盛，宗支奕葉，流芳永久，能修梵行，故名丈夫也。
G117n2302_p0062a12║
G117n2302_p0062a13║七法不可避（法苑珠林）
G117n2302_p0062a14║一、生不可避。
G117n2302_p0062a15║二、老不可避。
G117n2302_p0062a16║三、病不可避。
G117n2302_p0063a01║四、死不可避。
G117n2302_p0063a02║五、罪不可避。
G117n2302_p0063a03║六、福不可避。
G117n2302_p0063a04║七、因緣不可避。
G117n2302_p0063a05║一謂：人受生皆由前世善惡業；若前世作善，今生善處；前世作惡，今生惡處。若欲
G117n2302_p0063a06║避惡報而求生善處，欲辭善處而從惡報者，皆不可得，故云生不可避。
G117n2302_p0063a07║二謂：人年幼顏色鮮澤，髮黑齒白，氣力堅強。一旦老耄，頭白齒落，氣短呻吟，形
G117n2302_p0063a08║神昏昧，欲使不老，終不可得，故云老不可避。
G117n2302_p0063a09║三謂：人強健之時，行步輕捷，飲食自恣；若四大不調，或業緣所感，疾病卒至，眠
G117n2302_p0063a10║伏床枕，不能起離，欲使常安無病，終不可得，故云病不可避。
G117n2302_p0063a11║四謂：人生於世，一期果報，或夭或壽，皆由前定，毫髮無差，業盡報終，豈容逃
G117n2302_p0063a12║免，故云死不可避。
G117n2302_p0063a13║五謂：人愚癡邪見，不信三寶，不忠不孝，多造惡業，生遭刑法，死墮惡道，如影隨
G117n2302_p0063a14║形，欲求脫免，了不可得，故云罪不可避。
G117n2302_p0063a15║六謂：人先世敬重三寶，持戒修善，常行惠施，忠孝君親；於後世時，生人天中，安
G117n2302_p0063a16║樂富貴，隨意受用。如此福報，似響應聲，毫髮無失，故云福不可避。
G117n2302_p0064a01║七、能生為因，助成為緣。由前生依如是因，則今世遇如是緣，所謂父母兄弟妻子田
G117n2302_p0064a02║宅產業等，或得如意，或不如意，皆由前生作善惡業因，今世則招貧富苦樂業緣之報，故
G117n2302_p0064a03║云因緣不可避。
G117n2302_p0064a04║
G117n2302_p0064a05║七種不淨
G117n2302_p0064a06║一、種子不淨。
G117n2302_p0064a07║二、受生不淨。
G117n2302_p0064a08║三、住處不淨。
G117n2302_p0064a09║四、食噉不淨。
G117n2302_p0064a10║五、初生不淨。
G117n2302_p0064a11║六、舉體不淨。
G117n2302_p0064a12║七、究竟不淨。
G117n2302_p0064a13║謂修行之人，恐於自他身分而起貪著，妨於正道，故令假作此不淨之想，破其著心，
G117n2302_p0064a14║故有七種也。
G117n2302_p0064a15║一、種子有二：一、內種：謂人之身，從昔煩惱業因而生。二、外種：謂此身受父母
G117n2302_p0064a16║遺體而生，故名種子不淨。
G117n2302_p0065a01║二謂：人之生，父母交遘，赤白和合，以成其身，故名受生不淨。
G117n2302_p0065a02║三謂：女人之體，是不淨聚，處胎十月，居生熟二臟之間，故名住處不淨。（生熟二
G117n2302_p0065a03║臟者：謂初受飲食為生，飲食變壞為熟也。）
G117n2302_p0065a04║四謂：處於胎中，唯食母血以資其身，故名食噉不淨。
G117n2302_p0065a05║五謂：十月滿足，頭向產門，流血淋漓，腥穢狼籍，故名初生不淨。
G117n2302_p0065a06║六謂：此身薄皮所覆，從頭至足，純是穢物，故名舉體不淨。
G117n2302_p0065a07║七謂：業盡報終，捐棄塚間，如朽敗木，大小不淨，流溢於外，肨脹爛壞，骨肉縱
G117n2302_p0065a08║橫，故名究竟不淨。（大小者，如以身為大也，四肢為小也。）
G117n2302_p0065a09║
G117n2302_p0065a10║七種禮佛（法苑珠林）
G117n2302_p0065a11║一、我慢禮。
G117n2302_p0065a12║二、求名禮。
G117n2302_p0065a13║三、身心禮。
G117n2302_p0065a14║四、智淨禮。
G117n2302_p0065a15║五、徧入法界禮。
G117n2302_p0065a16║六、正觀修誠禮。
G117n2302_p0066a01║七、實相平等禮。
G117n2302_p0066a02║謂天竺勒那三藏，覩此方俗，不習禮佛之儀，遂傳此七種之法。雖通云禮佛，而有是
G117n2302_p0066a03║非淺深不同，蓋欲令人知我慢求名二種之非，而歸於身心禮等五種之正。從淺至深，修行
G117n2302_p0066a04║獲益，故有七種禮佛之名也。（勒那，梵語具云勒那摩提，華言寶意，中印度人也。）
G117n2302_p0066a05║一、謂人禮佛身，雖設拜無有敬心，外覩似恭，內懷我慢，是名我慢禮。
G117n2302_p0066a06║二、求名禮（又名唱和禮）：謂人禮佛，但為要其修行名譽，詐現威儀，常行禮拜，而
G117n2302_p0066a07║實無慇重之心，是為求名禮。又名唱和禮者：謂口雖稱唱佛名，心實馳求外境，是名唱和
G117n2302_p0066a08║禮。
G117n2302_p0066a09║三、謂人禮佛，口唱佛名，心存相好，身業翹勤，恭敬供養，無有異念，是名身心
G117n2302_p0066a10║禮。
G117n2302_p0066a11║四、謂人禮佛，慧心明利，達佛境界，內外清淨，虛通無礙，禮一佛時，即是禮一切
G117n2302_p0066a12║諸佛；禮一切諸佛，即是禮一佛。以諸佛法身，體本融通，故禮一拜，徧通法界。禮佛如
G117n2302_p0066a13║是，禮法禮僧亦然，是為發智清淨禮。
G117n2302_p0066a14║五、謂人禮佛，想自己身心等法，從本以來，不離法界。諸佛不離我心，我心不離諸
G117n2302_p0066a15║佛，性相平等，本無增減。今禮一佛，即徧通諸佛，如一室中懸百千鏡，有人觀鏡，鏡皆
G117n2302_p0066a16║現像，鏡無不照，影無不現。如是正觀，則功歸法界，德用無邊，是名徧入法界禮。
G117n2302_p0067a01║六、謂人禮佛，攝心正念，雖對佛身，即是自禮自身佛也。蓋由一切眾生本有覺性，
G117n2302_p0067a02║與佛平等，為隨染緣，迷於己性，妄認為惡，無始以來，未曾將一燈一香一禮供養己身佛
G117n2302_p0067a03║性，若能返照本覺，則解脫有期，故維摩經云：「觀身實相，觀佛亦然。」是名正觀修誠
G117n2302_p0067a04║禮。
G117n2302_p0067a05║七、謂人禮佛，前正觀中，猶存有禮有觀，自他兩異。今此一禮，無自無他，凡聖一
G117n2302_p0067a06║如，體用不二，若見佛可尊可敬，見凡可卑可慢，起此之心，即成邪執，故金剛經云：
G117n2302_p0067a07║「是法平等，無有高下。」能禮所禮，其性空寂，是名實相平等禮。
G117n2302_p0067a08║
G117n2302_p0067a09║七種懺悔心（慈悲水懺）
G117n2302_p0067a10║一、生大慚愧心。
G117n2302_p0067a11║二、恐怖心。
G117n2302_p0067a12║三、厭離心。
G117n2302_p0067a13║四、發菩提心。
G117n2302_p0067a14║五、冤親平等心。
G117n2302_p0067a15║六、念報佛恩心。
G117n2302_p0067a16║七、觀罪性空心。
G117n2302_p0068a01║懺，梵語具云懺摩，華言悔過。華梵兼舉，故云懺悔。懺名修來，悔名改往。若欲懺
G117n2302_p0068a02║悔者，先當起七種心也。
G117n2302_p0068a03║一、慚即慚天，愧即愧人。謂自惟我與釋迦如來同為凡夫，而今世尊成道以來，已經
G117n2302_p0068a04║刼數，而我等輪轉生死，未有出期，此實可慚可愧，當以此心而行懺悔也。
G117n2302_p0068a05║二謂：我等既是凡夫，身口意業，常與罪相應，以是因緣，命終之後，應墮地獄畜生
G117n2302_p0068a06║餓鬼，受無量苦，如此實為可驚可恐，可怖可懼；當以此心而行懺悔也。
G117n2302_p0068a07║三謂：我等當觀生死之中，虛假不實，如水上泡，速起速滅，往來流轉，猶如車輪。
G117n2302_p0068a08║此身眾苦所集，一切皆是不淨，甚可厭離，當以此心，而行懺悔也。
G117n2302_p0068a09║四、梵語菩提，華言道。謂欲得如來身者，當發菩提心，救度眾生，於身命財無所悋
G117n2302_p0068a10║惜；當以此心而行懺悔也。
G117n2302_p0068a11║五、謂於一切眾生，無冤無親，起慈悲心，無彼我相，平等救度，當以此心普為懺悔
G117n2302_p0068a12║也。
G117n2302_p0068a13║六、謂如來往昔於無量刼中，為我等故，修諸苦行，捨頭目髓腦等，如此恩德，實難
G117n2302_p0068a14║酧報，我等欲報如來恩者，須於此世勇猛精進，不惜身命，廣度眾生，同入正覺，當以此
G117n2302_p0068a15║心而行懺悔也。
G117n2302_p0068a16║七、謂我罪性本空，無有實體，但從因緣顛倒而生，當知罪性不在內外，不在中間，
G117n2302_p0069a01║本來是空，罪亦何有，若能運此心觀，即是真懺悔也。
G117n2302_p0069a02║
G117n2302_p0069a03║七周行慈（出四教儀集註）
G117n2302_p0069a04║一、上品親。
G117n2302_p0069a05║二、中品親。
G117n2302_p0069a06║三、下品親。
G117n2302_p0069a07║四、中人。
G117n2302_p0069a08║五、下品冤。
G117n2302_p0069a09║六、中品冤。
G117n2302_p0069a10║七、上品冤。
G117n2302_p0069a11║周者周徧也。佛為多瞋眾生，令修眾生緣慈之觀，而對治之，不出七境。先親而後冤
G117n2302_p0069a12║者，從易而至難也。若以平等之心觀之，何冤何親？於此七境，境境悉以三樂與之，使冤
G117n2302_p0069a13║親無間，故先假作此觀以破瞋障，而於眾生實未得其樂也。（多瞋者：謂於違情之境，多所忿
G117n2302_p0069a14║恨也。眾生緣慈者：謂緣念一切眾生，如父母等想，慈愍愛念，而與其樂也。從易至難者：謂親與樂
G117n2302_p0069a15║則易，而冤則難也。三樂者：謂佛之樂為上樂，菩薩之樂為中樂，諸天之樂為下樂也。）
G117n2302_p0069a16║一、上品親，謂己之父母師長也。
G117n2302_p0070a01║二、中品親，謂己之兄弟姊妹也。
G117n2302_p0070a02║三、下品親，謂己之朋友知識也。
G117n2302_p0070a03║四、中人謂非己之冤，非己之親也。
G117n2302_p0070a04║五、下品冤，謂曾害己之朋友知識者也。
G117n2302_p0070a05║六、中品冤，謂曾害己之兄弟姊妹者也。
G117n2302_p0070a06║七、上品冤，謂曾害己之父母師長者也。
G117n2302_p0070a07║
G117n2302_p0070a08║外道七種無常（入楞伽經）
G117n2302_p0070a09║一、作已而捨無常。
G117n2302_p0070a10║二、形處壞無常。
G117n2302_p0070a11║三、即色無常。
G117n2302_p0070a12║四、色轉變中間無常。
G117n2302_p0070a13║五、性無常。
G117n2302_p0070a14║六、性無性無常。
G117n2302_p0070a15║七、一切法不生無常。
G117n2302_p0070a16║一、作，即造也。捨者，捨前造作之相也。謂外道計地水火風四大和合而造，後見四
G117n2302_p0071a01║大相異，如地堅、水濕、火煖、風動，各各不同，遂執為無常，故云作已而捨無常。
G117n2302_p0071a02║二、形處即形狀也。謂外道計四大造色，能造所造，色體畢竟不壞，但觀形狀長短變
G117n2302_p0071a03║壞等相，以為無常，故云形處壞無常。
G117n2302_p0071a04║三、謂外道計前形處，見其變壞，以為無常；今謂此形色即是無常，故云即色無常。
G117n2302_p0071a05║四、色轉變者：謂生住異滅也。生即生相，住即成相，異即變相，滅即無相。如金作
G117n2302_p0071a06║莊嚴之具，金性不壞，中間相續，轉變無常，自然異滅，故云色轉變中間無常。
G117n2302_p0071a07║五、謂外道計自心妄想，非常非無常，性自性不壞，而能壞諸法自性，故云性無常。
G117n2302_p0071a08║（性自性者，謂本體之自性也。）
G117n2302_p0071a09║六、謂外道計四大之性，皆無自性，能造及所造之相，皆歸變壞，故云性無性無常。
G117n2302_p0071a10║（能造者：地水火風四大也。所造者：色香味觸四微也。）
G117n2302_p0071a11║七、謂外道計一切法皆本不生，故云一切法不生無常。
G117n2302_p0071a12║
G117n2302_p0071a13║七有（出長阿含十報法經）
G117n2302_p0071a14║一、地獄有。
G117n2302_p0071a15║二、畜生有。
G117n2302_p0071a16║三、餓鬼有。
G117n2302_p0072a01║四、天有。
G117n2302_p0072a02║五、人有。
G117n2302_p0072a03║六、業有。
G117n2302_p0072a04║七、中有。
G117n2302_p0072a05║因果不亡曰有，謂由身口意所作善惡之因，能招六趣生死之果，因果相續，故名七
G117n2302_p0072a06║有。
G117n2302_p0072a07║一、地獄有（亦名不可有）：地獄者，此獄在地之下也。謂眾生由過去惡逆之因，感現
G117n2302_p0072a08║在地獄之果，因果不亡，故名地獄有。
G117n2302_p0072a09║二、畜生者，禽獸之類也。謂眾生由過去愚癡之因，感現在畜生之果，因果不亡，故
G117n2302_p0072a10║名畜生有。
G117n2302_p0072a11║三、餓鬼者，常受饑餓也。謂眾生由過去慳悋之因，感現在饑餓之果，因果不亡，故
G117n2302_p0072a12║名餓鬼有。
G117n2302_p0072a13║四、天者，天然自然樂勝身勝也。謂眾生由過去戒定之因，感現在快樂之果，因果不
G117n2302_p0072a14║亡，故名天有。
G117n2302_p0072a15║五、人者，忍也。於世違順之境，能安忍故。謂眾生由過去戒善之因，感現在人倫之
G117n2302_p0072a16║果，因果不亡，故名人有。
G117n2302_p0073a01║六、業有（亦名行有）：業者，謂身口意所作善惡之業因，能招未來善惡之業果，因
G117n2302_p0073a02║果不亡，故名業有。
G117n2302_p0073a03║七、中有，亦名中陰。謂諸眾生此身死後，識未託胎，現在所作善惡業因，必取當來
G117n2302_p0073a04║善惡諸趣之果，因果不亡，故名中有。
G117n2302_p0073a05║
G117n2302_p0073a06║七見（華嚴孔目）
G117n2302_p0073a07║一、邪見。
G117n2302_p0073a08║二、我見。
G117n2302_p0073a09║三、常見。
G117n2302_p0073a10║四、斷見。
G117n2302_p0073a11║五、戒盜見。
G117n2302_p0073a12║六、果盜見。
G117n2302_p0073a13║七、疑見。
G117n2302_p0073a14║分別曰見。謂外道於諸法中執己為是，以正為非，迷惑不解，失於正理，故有七種之
G117n2302_p0073a15║見也。
G117n2302_p0073a16║一謂：無正信，誹謗正法，而於善惡果報，及正因緣所生善法，一切撥以為無，是為
G117n2302_p0074a01║邪見。（正因緣者：謂眼等六根為因，色等六塵為緣，能生一切諸法，非如外道計從梵天生，或計從
G117n2302_p0074a02║微塵生，此則為邪因緣也。）
G117n2302_p0074a03║二謂：不知此身五蘊所成，虛假不實，妄計為身，強立主宰，恒執為我，是為我見。
G117n2302_p0074a04║三謂：不知己身及諸外物，皆悉無常，終歸壞滅，而反妄計為常，是為常見。
G117n2302_p0074a05║四謂：不知諸法，本性空寂，常住不壞，而反起斷滅之見，妄計此身死已，不復更
G117n2302_p0074a06║生，是為斷見。
G117n2302_p0074a07║五、戒盜見（亦名見取）：謂不知如來正戒，而於邪戒中，妄自分別，取以進行，如
G117n2302_p0074a08║牛狗等戒，執取為實，得少功德，自以為足，私竊邪計，不修正因，是為戒盜見。
G117n2302_p0074a09║六謂：不知正因正果，於不善事，生妙善想，勤加精進，如以寒熱塗灰臥棘等事，執
G117n2302_p0074a10║為正行。小有所得，私竊邪計，以為極果，是為果盜見。（寒熱塗灰臥棘者：謂外道寒則躶形
G117n2302_p0074a11║自凍，熱則五熱炙身。或以灰塗身，或眠臥荊棘，自以為苦行而求得果也。五熱者：謂四方是火，上
G117n2302_p0074a12║則日也。）
G117n2302_p0074a13║七謂：於諸法或執有我，或執無我，或執為常，或執非常等，心生猶豫，不能決了，
G117n2302_p0074a14║是為疑見。
G117n2302_p0074a15║
G117n2302_p0074a16║七遮罪（亦名七逆罪，梵網經。）
G117n2302_p0075a01║一、出佛身血。
G117n2302_p0075a02║二、弒父。
G117n2302_p0075a03║三、弒母。
G117n2302_p0075a04║四、弒和尚。
G117n2302_p0075a05║五、弒阿闍黎。
G117n2302_p0075a06║六、破羯磨僧。
G117n2302_p0075a07║七、弒阿羅漢。
G117n2302_p0075a08║遮謂遮障聖道，逆謂不順於理。行此七罪不復成就善根，經云：「法師不得與七逆人
G117n2302_p0075a09║現身受戒。」是也。
G117n2302_p0075a10║一、佛是一切眾生慈父，能令眾生悟明自心，出離苦趣。眾生當歷刼供養以報其恩，
G117n2302_p0075a11║況復出其身血？如興起行經云：「提婆達兜舉石擲佛，迸石小片傷佛足指，即破出血，後
G117n2302_p0075a12║墮地獄。」是也。
G117n2302_p0075a13║二、弒者：下弒上也。謂父者子之所天，即當竭力孝養以報恩德，豈宜悖戾，妄加弒
G117n2302_p0075a14║害？地藏經云：「若有眾生不孝父母，或至殺害者，當墮無間地獄，千萬億刼，求出無
G117n2302_p0075a15║期。」是也。
G117n2302_p0075a16║三謂：母之恩德，不異於父，即當恭敬供養，以期報答，豈宜悖戾，妄加殺害？所以
G117n2302_p0076a01║經云：「犯者得波羅夷罪。」
G117n2302_p0076a02║四、和尚，梵語鄔波迦，于闐國翻為和尚，華言力生，即親教師也。謂出家者，因師
G117n2302_p0076a03║之力，生長法身，出功德財，養智慧命，功莫大焉。即當恭敬供養，以報其恩，豈宜悖
G117n2302_p0076a04║戾，妄加殺害？若以惡心瞋心而殺之者，得波羅夷罪。
G117n2302_p0076a05║五、梵語阿闍黎，華言軌範。言堪為後學之軌範，即得戒教授等師也。必當親事恭敬
G117n2302_p0076a06║供養以報其恩，豈宜悖戾，妄加殺害？若以惡心瞋心而殺之者，得波羅夷罪。
G117n2302_p0076a07║六、梵語羯磨，華言作法。謂比丘俱集一處，和合作法，若以惡心瞋心破之，令其不
G117n2302_p0076a08║和合者，得波羅夷罪。
G117n2302_p0076a09║七、梵語阿羅漢，華言無學。謂無法可學也。又名應供，謂應受人天供養也。即當恭
G117n2302_p0076a10║敬供養以種其福，豈宜悖戾，妄加殺害？若以惡心瞋心而殺之者，墮無間地獄，求出無期
G117n2302_p0076a11║也。
G117n2302_p0076a12║
G117n2302_p0076a13║七聚（翻譯名義）
G117n2302_p0076a14║一、波羅夷。
G117n2302_p0076a15║二、僧殘。
G117n2302_p0076a16║三、偷蘭遮。
G117n2302_p0077a01║四、波逸提。
G117n2302_p0077a02║五、提舍尼。
G117n2302_p0077a03║六、突吉羅。
G117n2302_p0077a04║七、惡說。
G117n2302_p0077a05║聚即類聚。謂聚眾律以成其類，隨犯而制之，故名七聚也。
G117n2302_p0077a06║一、梵語波羅夷，華言極惡。有三義：一者、退沒：由犯此罪，道果無分，沒溺惡
G117n2302_p0077a07║道。二者、不共住：謂非但失道而已，不得於說戒羯磨僧中共住。三者、墮落：捨此身
G117n2302_p0077a08║已，墮在阿鼻地獄也。
G117n2302_p0077a09║二、殘者：如人被破，命雖未盡，而身已傷殘也。謂若犯此罪，僧為作法，懺除其
G117n2302_p0077a10║過，故名僧殘。
G117n2302_p0077a11║三、梵語偷蘭，華言大遮，即遮障善道，華梵兼稱，故云偷蘭遮。謂大障一切善根
G117n2302_p0077a12║也。
G117n2302_p0077a13║四、梵語波逸提，華言墮。謂犯此罪，死墮地獄也。
G117n2302_p0077a14║五、梵語提舍尼，華言向彼悔。僧祇律云：「此罪應對眾發露懺悔。」是也。
G117n2302_p0077a15║六、梵語突吉羅，華言惡作惡說。謂身惡作，口惡說也。四分律本又名式叉迦羅尼，
G117n2302_p0077a16║華言應當學。謂此罪微細難持，令其隨學隨守，是名應當學也。
G117n2302_p0078a01║七、惡說者：謂口好惡說，多諸論議也。即突吉羅中，開出惡說以成此七聚也。
G117n2302_p0078a02║
G117n2302_p0078a03║七支（法界次第）
G117n2302_p0078a04║一、殺生。
G117n2302_p0078a05║二、偷盜。
G117n2302_p0078a06║三、邪淫。
G117n2302_p0078a07║四、妄言。
G117n2302_p0078a08║五、綺語。
G117n2302_p0078a09║六、惡口。
G117n2302_p0078a10║七、兩舌。
G117n2302_p0078a11║支即支分，身三支，謂殺盜淫。口四支，謂妄言綺語兩舌惡口。總名七支，即十惡中
G117n2302_p0078a12║七也。
G117n2302_p0078a13║一謂：斷一切眾生之命，故名殺生。
G117n2302_p0078a14║二謂：潛起惡心取他財物，故名偷盜。
G117n2302_p0078a15║三謂：非己妻妾而行欲事，故名邪淫。
G117n2302_p0078a16║四謂：以虛誕之言欺誑他人，故名妄言。
G117n2302_p0079a01║五謂：綺即文飾也。謂綺飾言語，取悅於人，故名綺語。
G117n2302_p0079a02║六謂：以惡言加彼，令他受惱，故名惡口。
G117n2302_p0079a03║七謂：搆合是非之言，向此說彼，向彼說此，令其爭鬥，故名兩舌。
G117n2302_p0079a04║
G117n2302_p0079a05║七垢（出瑜伽師地論）
G117n2302_p0079a06║一、欲垢。
G117n2302_p0079a07║二、見垢。
G117n2302_p0079a08║三、疑垢。
G117n2302_p0079a09║四、慢垢。
G117n2302_p0079a10║五、憍垢。
G117n2302_p0079a11║六、隨眠垢。
G117n2302_p0079a12║七、慳垢。
G117n2302_p0079a13║一、欲即希求之義。垢者塵也，污也。謂人於諸所有功德，不求他知，若欲令他知我
G117n2302_p0079a14║成就如是功德，是名欲垢。
G117n2302_p0079a15║二、見者：執著分別也。謂人於諸所有功德，無執著分別之見，若生執著，是名見
G117n2302_p0079a16║垢。
G117n2302_p0080a01║三、疑者：迷惑不了也。謂人於諸所有功德，若或疑惑為功德耶？為過失耶？如是疑
G117n2302_p0080a02║者，是名疑垢。
G117n2302_p0080a03║四、慢者：恃己凌他也。謂人不以己之所有功德，與他校量而生輕慢。若生輕他之
G117n2302_p0080a04║心，是名慢垢。
G117n2302_p0080a05║五、憍者：矜誇自高也。謂人不以己之所有功德，而生忻喜；若生忻喜貢高之心，是
G117n2302_p0080a06║名憍垢。
G117n2302_p0080a07║六、依附不捨曰隨，五情暗冥曰眠。謂人於諸所有功德，常加護念，不為隨眠煩惱之
G117n2302_p0080a08║所蓋覆，若煩惱習氣未斷，是名隨眠垢。
G117n2302_p0080a09║七、謂人於諸所有功德，回施一切眾生，無悋惜心，若生慳惜之念，是名慳垢。
G117n2302_p0080a10║
G117n2302_p0080a11║七隨眠（亦名七使）（出毗婆沙論）
G117n2302_p0080a12║一、貪隨眠。
G117n2302_p0080a13║二、瞋隨眠。
G117n2302_p0080a14║三、愛隨眠。
G117n2302_p0080a15║四、慢隨眠。
G117n2302_p0080a16║五、無明隨眠。
G117n2302_p0081a01║六、見隨眠。
G117n2302_p0081a02║七、疑隨眠。
G117n2302_p0081a03║煩惱妄惑依附不捨曰隨；五情暗冥曰眠。以無明種子潛伏藏識，而能生起一切煩惱結
G117n2302_p0081a04║業，故名隨眠。又名七使者，使猶驅使也。由此妄惑驅使心神，流轉三界故名。
G117n2302_p0081a05║一、貪者：引取無厭也。謂此貪欲之惑，潛伏藏識，隨附不捨，而為種子，能生一切
G117n2302_p0081a06║貪染之欲，故名貪隨眠。
G117n2302_p0081a07║二、瞋者：忿怒不息也。謂此瞋恚之惑，潛伏藏識，隨附不捨，而為種子，能起一切
G117n2302_p0081a08║麤重忿怒，故名瞋隨眠。
G117n2302_p0081a09║三、愛者：於順情境上，愛著不捨也。謂此愛惑種子，潛伏藏識，隨附不捨，能生三
G117n2302_p0081a10║界麤重愛欲，故名愛隨眠。
G117n2302_p0081a11║四、慢者：恃己凌他也。謂慢惑種子潛伏藏識，隨附不捨，能生種種麤重憍慢，故名
G117n2302_p0081a12║慢隨眠。
G117n2302_p0081a13║五、無明者：無所明了也。謂此無明種子，潛伏藏識，隨附不捨，能生種種麤重煩
G117n2302_p0081a14║惱，故名無明隨眠。
G117n2302_p0081a15║六、見者：分別執取也。謂此分別妄惑種子，潛伏藏識，隨附不捨，能生三界種種妄
G117n2302_p0081a16║見，故名見隨眠。
G117n2302_p0082a01║七、疑者：猶豫不決也。謂此疑惑種子，潛伏藏識，隨附不捨，能生三界麤重疑惑，
G117n2302_p0082a02║故名疑隨眠。
G117n2302_p0082a03║
G117n2302_p0082a04║七種慢（楞嚴經并毗婆沙論）
G117n2302_p0082a05║一、慢。
G117n2302_p0082a06║二、過慢。
G117n2302_p0082a07║三、慢過慢。
G117n2302_p0082a08║四、我慢。
G117n2302_p0082a09║五、增上慢。
G117n2302_p0082a10║六、卑劣慢。
G117n2302_p0082a11║七、邪慢。
G117n2302_p0082a12║謂諸眾生無明妄惑障覆於心，而生執取，恃己凌他，貢高自大，於佛法中自謂滿足。
G117n2302_p0082a13║所計不同，故有七種也。
G117n2302_p0082a14║一、慢者：謂同類相傲也。如於相似法中，執己相似，又於下劣中執己為勝也。
G117n2302_p0082a15║二、過慢者：謂於同類相似法中，執己為勝，或復他人勝於己處執為相似，言我與他
G117n2302_p0082a16║同也。
G117n2302_p0083a01║三、慢過慢者：於勝爭勝也。謂他本勝於己，而執己為勝，言我定能勝於他也。
G117n2302_p0083a02║四、我慢者：恃己凌他也。謂倚恃己之所能，欺凌於他也。
G117n2302_p0083a03║五、增上慢者：未得謂得也。謂未得上聖之法，自謂已得；未證上聖之理，自謂已證
G117n2302_p0083a04║也。
G117n2302_p0083a05║六、卑劣慢者：以劣自誇也。謂己但有下劣少分之能，反自矜誇，以彼多分之能，不
G117n2302_p0083a06║及於我也。
G117n2302_p0083a07║七、邪慢者：謂實無德，妄為有德，執著邪見，不禮塔廟，不敬三寶，不誦經典也。
G117n2302_p0083a08║
G117n2302_p0083a09║慳法七報（出成實論）
G117n2302_p0083a10║一、生盲報。
G117n2302_p0083a11║二、愚癡報。
G117n2302_p0083a12║三、生惡家報。
G117n2302_p0083a13║四、胎夭報。
G117n2302_p0083a14║五、物恐報。
G117n2302_p0083a15║六、善人遠離報。
G117n2302_p0083a16║七、無惡不作報。
G117n2302_p0084a01║財法不能惠施曰慳。此專言慳悋於法，而不施與人者，得七種報：
G117n2302_p0084a02║一謂：從母胎出，便不能見日月光明，名為生盲。由其宿世慳悋法故，於現生中而得
G117n2302_p0084a03║此報也。
G117n2302_p0084a04║二謂：於諸法中迷惑不了，名為愚癡。由其宿世慳悋法故，於現生中而得此報也。
G117n2302_p0084a05║三謂：不信三寶，造作重罪，名為惡家。又有冤之家，亦名惡家，由其宿世慳悋法
G117n2302_p0084a06║故，於現生中而得此報也。
G117n2302_p0084a07║四、胎夭者：胎中夭死也。由其宿世慳悋法故，於現生中而得此報也。
G117n2302_p0084a08║五、物恐者：謂為一切惡物恐怖也。由其宿世慳悋法故，於現生中而得此報也。
G117n2302_p0084a09║六、善人遠離者：謂賢善之人，悉皆遠離，而不親近。由其宿世慳悋法故，於現生中
G117n2302_p0084a10║而得此報也。
G117n2302_p0084a11║七、無惡不作者：謂於一切惡無所不作也。由其宿世自既慳法，亦教人慳法，滅佛法
G117n2302_p0084a12║種，三世十方諸佛以為冤賊，是以於現生中而得此報也。
G117n2302_p0084a13║
G117n2302_p0084a14║
G117n2302_p0084a15║
G117n2302_p0084a16║佛學名相彙解　卷第四十（終）