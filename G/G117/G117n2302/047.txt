G117n2302_p0391a01║佛學名相彙解　卷第四十七明．沙門寂照編
G117n2302_p0391a02║
G117n2302_p0391a03║華嚴九會說（出華嚴經隨疏演義鈔）
G117n2302_p0391a04║一會、菩提場。
G117n2302_p0391a05║二會、普光明殿。
G117n2302_p0391a06║三會、忉利天宮。
G117n2302_p0391a07║四會、夜摩天宮。
G117n2302_p0391a08║五會、兜率天宮。
G117n2302_p0391a09║六會、他化天宮。
G117n2302_p0391a10║七會、普光明殿。
G117n2302_p0391a11║八會、普光明殿。
G117n2302_p0391a12║九會、逝多林。
G117n2302_p0391a13║華嚴者：謂如來以萬行因華，莊嚴法身果德也。九會說者：如來與菩薩四眾，天龍八
G117n2302_p0391a14║部，於菩提場等處九番聚會，而廣說此法也。
G117n2302_p0392a01║第一會、此會菩提場，普賢菩薩說如來依報，因果法門，自第一卷至十一卷共六品經。
G117n2302_p0392a02║第二會、此會普光明殿，文殊師利菩薩等說十信等法門，自第十二卷至十五卷共六品
G117n2302_p0392a03║經。
G117n2302_p0392a04║第三會、此會忉利天宮，法慧菩薩說十住等法門，自第十六卷至十八卷共六品經。
G117n2302_p0392a05║第四會、此會於夜摩天宮，功德林菩薩說十行等法門，自第十九卷至二十一卷共四品
G117n2302_p0392a06║經。
G117n2302_p0392a07║第五會、此會兜率天宮，金剛幢菩薩說十迴向等法門，自第二十二卷至三十三卷共三
G117n2302_p0392a08║品經。
G117n2302_p0392a09║第六會、此會他化天宮，金剛藏菩薩說十地法門，自第三十四卷至三十九卷共一品經。
G117n2302_p0392a10║第七會、此會復於普光明殿，毗盧遮那如來說阿僧祇數量法門，普賢菩薩亦說十大三
G117n2302_p0392a11║昧等及等覺法門，自第四十卷至五十二卷共十一品經。（十大三昧者：普光大三昧、妙光大三
G117n2302_p0392a12║昧、次第徧往諸佛國土大三昧、清淨深入行大三昧、知過去莊嚴藏大三昧、智光明藏大三昧、了知一
G117n2302_p0392a13║切世界佛莊嚴大三昧、眾生差別身大三昧、法界自在大三昧、無礙輪大三昧也。）
G117n2302_p0392a14║第八會、此會復於普光明殿，普賢菩薩說離世間法門，自第五十三卷至五十九卷共一
G117n2302_p0392a15║品經。（離世間法者：謂超越世間大乘之法也。）
G117n2302_p0392a16║第九會、此會逝多林，文殊師利菩薩等說入法界法門，自第六十卷至八十卷共一品。
G117n2302_p0393a01║（法界者：交徹融攝，故曰法界。即諸佛平等法身之理也。）
G117n2302_p0393a02║
G117n2302_p0393a03║佛具九惱（出興起行經並大智度論）
G117n2302_p0393a04║一、六年苦行。
G117n2302_p0393a05║二、孫陀利謗。
G117n2302_p0393a06║三、木槍。
G117n2302_p0393a07║四、馬麥。
G117n2302_p0393a08║五、流離王殺釋種。
G117n2302_p0393a09║六、乞食空鉢。
G117n2302_p0393a10║七、旃茶女謗。
G117n2302_p0393a11║八、調達推山。
G117n2302_p0393a12║九、寒風索衣。
G117n2302_p0393a13║如來已離一切障礙，成就無量諸勝功德，豈有如是種種業報之實？蓋亦善巧方便，令
G117n2302_p0393a14║諸眾生知造善惡業因，必有苦樂果報，故說此九種惱事也。
G117n2302_p0393a15║一、佛言：「往昔波羅奈城邊，有婆羅門子，名火鬘。復有瓦師之子，名護喜。二子
G117n2302_p0393a16║少小心相敬念，護喜謂火鬘曰：『共見迦葉如來。』火鬘答曰：『何用見此髠道人？』如是
G117n2302_p0394a01║至三，後日護喜復曰：『可共暫見。』答曰：『何用見此髠頭道人，何有佛道？』於是護
G117n2302_p0394a02║喜捉火鬘頭曰：『為汝共見如來！』火鬘驚怖，心念此非小緣，必有好事耳。即曰：『今
G117n2302_p0394a03║放我頭，我共汝去。』既至佛所，禮迦葉足，護喜白佛：『火鬘不識三寶，願佛開化。』
G117n2302_p0394a04║火鬘覩佛相好，心生歡喜，出家學道。時火鬘者即我身是；護喜者，我為太子逾城出家
G117n2302_p0394a05║時，作瓶天子導我者是。我往昔以惡言道迦葉佛，故受諸苦報，由此餘殃，今欲臨成佛
G117n2302_p0394a06║時，復受六年苦行也。」（梵語波羅奈，華言江遶城。作瓶天子，即色界淨居天也。）
G117n2302_p0394a07║二、佛言：「往昔波羅奈城，有博戲人，名淨眼。時有婬女，名鹿相。淨眼誘此女
G117n2302_p0394a08║人，共車出城，至樹園中，共相娛樂。時彼園中，有辟支佛修行道法，淨眼待辟支佛入城
G117n2302_p0394a09║乞食，遂殺鹿相，埋辟支佛廬中。後累辟支佛將至死地，淨眼見已，即起悲心，我所造
G117n2302_p0394a10║作，自當受之，故自說罪因，國王即殺淨眼。時彼淨眼者，則我身是，彼鹿相者，孫陀利
G117n2302_p0394a11║是。以是因緣，無數千歲受無量苦，今雖得佛，由此餘殃，故獲孫陀利女謗也。」
G117n2302_p0394a12║三、佛在羅閱祇竹園精舍，入城乞食，忽有木槍，迸在佛前，心自念言：「此是宿
G117n2302_p0394a13║緣，我當受之。」眾見驚愕。佛復心念：「現償宿緣，使眾人見，不敢造惡。」便踊身虛
G117n2302_p0394a14║空，去地一仞，木槍逐佛，乃至七由延，槍亦隨之；佛於空中化一青石，厚闊十二由延，
G117n2302_p0394a15║佛立石上，槍即穿石，出在佛前；又化地水火風，各厚闊十二由延，佛立其上，槍亦穿
G117n2302_p0394a16║過；佛復上四天王宮，次第乃至梵天，槍亦次第而上，至於佛前，所過諸天，與說宿緣。
G117n2302_p0395a01║佛復從梵天下，至羅閱祇城，槍亦尋下。國人隨從，看此因緣，佛恐眾人見償此緣，皆悶
G117n2302_p0395a02║死，是故佛語：「眾人各自還鄉。」亦敕諸比丘眾。各還房已，佛便心念：「當償宿緣。」
G117n2302_p0395a03║遂疊大衣，敷座而坐，即展右足，木槍便從足趺徹過。舍利弗等皆至佛所，禮拜慰問，為
G117n2302_p0395a04║說宿緣：往昔有兩部主賈客，入海取寶，後遇水漲爭船，第二部主與第一部主格戰，第二
G117n2302_p0395a05║部主以鑹矛鑹第一部主脚過，即便命終。佛告舍利弗：「爾時，第二部主者，即我身是；
G117n2302_p0395a06║第一部主者，今提婆達兜是。我時鑹彼脚，以是因緣，受諸苦報；今雖得佛，由此殘緣，
G117n2302_p0395a07║故受木槍刺腳也。」（梵語羅閱祇，華言王舍城。梵語由延，即由旬，華言限量。梵語舍利弗，華
G117n2302_p0395a08║言鶖子。梵語提婆達兜，亦云提婆達多，又云調達，華言天熱也。）
G117n2302_p0395a09║四、佛言：「過去世時，有比婆葉如來，在槃頭摩䟦城中，與大比丘眾俱。有槃頭
G117n2302_p0395a10║王，與諸臣民請佛供養及比丘僧，佛默然許之。王還，具饌已畢，即執香爐啟曰：『唯願
G117n2302_p0395a11║屈尊，來受我供。』佛敕大眾往詣王宮，食畢各還，時為病比丘取食而歸。爾時，城中有
G117n2302_p0395a12║婆羅門，教五百童子，佛從婆羅門所過。時婆羅門見食香美，便起妬意：此髠沙門，正應
G117n2302_p0395a13║食馬麥，不應食甘饌。亦教童子言：此等師主，皆食馬麥。時婆羅門者，即我身是，五百
G117n2302_p0395a14║童子者，五百羅漢是。我時言他食馬麥故，受諸苦報；今雖得佛，由此殘緣，我及眾等於
G117n2302_p0395a15║毗蘭邑食馬麥九十日也。」
G117n2302_p0395a16║五、佛在世時，波斯匿王新紹王位，使臣求親於迦毗羅國釋種之家。時摩訶男婢生一
G117n2302_p0396a01║女，顏貌端正，送與波斯匿王。後生一子，名曰流離。及年八歲，與梵志子好苦，詣摩訶
G117n2302_p0396a02║男家。時迦毗羅國新起一講堂，欲請如來於中供養。爾時流離太子往至講堂，即陞師子之
G117n2302_p0396a03║座，時諸釋種見之罵言：「此婢生物，敢入中坐。」於是出語梵志子好苦曰：「此諸釋
G117n2302_p0396a04║種，捉我毀辱乃至於此，我後紹王位時，汝當告我此事。」流離太子後紹王位，好苦以前
G117n2302_p0396a05║事告之，流離集兵往伐釋種。佛告比丘：「往昔之時，此羅閱城有捕魚村，時世饑儉。彼
G117n2302_p0396a06║村有池多魚，時城中人，向於池中捕魚食之。池中有二種魚：一名麩，二名多舌，各懷報
G117n2302_p0396a07║怨。時有一小兒，在岸見魚跳而喜，以杖打彼魚頭。爾時羅閱人者，今釋種是；麩魚者，
G117n2302_p0396a08║今流離王是；多舌魚者，今梵志好苦是；小兒者，即我身是。以是因緣，故流離王殺釋種
G117n2302_p0396a09║也。」
G117n2302_p0396a10║六謂：佛嘗入婆羅門聚落中，乞食不得，空鉢而還。
G117n2302_p0396a11║七、佛言：「往昔有佛，名盡勝如來。會中有兩種比丘：一名無勝，一名常歡。時波
G117n2302_p0396a12║羅奈城有大愛長者婦名善幻，兩種比丘往來其家，以為檀越。無勝比丘為斷漏故，供養無
G117n2302_p0396a13║乏；常歡比丘，結使未除，供養微薄。常歡比丘興嫉妬心，誹謗無勝與善幻通，不以道
G117n2302_p0396a14║法供養，乃恩愛耳。時常歡者，則我身是，善幻婦者，今旃荼是。（旃荼亦名旃沙）我時謗無
G117n2302_p0396a15║勝故，受諸苦報，今雖得佛，由此餘殃，我為外道比丘王臣說法之時，却被多舌童女繫盂
G117n2302_p0396a16║起腹，來至我前謗曰：『沙門何以不說家事，乃說他事？今汝自樂，不知我苦。汝先共我
G117n2302_p0397a01║通，使我有身，今當臨月，事須酥油，以養小兒，盡當給我。』爾時，眾會皆低頭默然。
G117n2302_p0397a02║時釋提桓因化作一鼠，入其衣裏，嚙盂繫斷，忽然落地。眾等見已，皆大歡喜。（旃荼，梵
G117n2302_p0397a03║語具云旃荼羅，華言嚴幟，又云屠者。謂惡業自嚴，行時搖鈴持竹為標幟也。梵語檀，華言施，言檀
G117n2302_p0397a04║越者，華梵兼擧耳。謂能行施，則超越貧窮之海也。斷漏者，言斷生死之漏也。結使者，即惑業也。
G117n2302_p0397a05║梵語釋提桓因，華言能天主。）」
G117n2302_p0397a06║八謂：佛往昔於羅閱祇城，有長者名須檀，家富多財。子名須摩提，其父須檀命終已
G117n2302_p0397a07║後，摩提異母弟名修耶舍，摩提不欲與弟分財。一日與弟執手共登耆闍崛山，將至高崖，
G117n2302_p0397a08║便推置崖底，以石搥之，其弟命絕。佛告舍利弗：「長者須檀者，我父王白淨是也；須摩
G117n2302_p0397a09║提者，則我身是；修耶舍者，今提婆達多是也。以是因緣，我於耆闍崛山經行，為提婆達
G117n2302_p0397a10║多擧崖石，以擲我頭，山神以手接石，石邊小片，迸中我腳拇指，破而血出。」（梵語耆闍
G117n2302_p0397a11║崫，華言鷲頭，即靈鷲山也。）
G117n2302_p0397a12║九、佛於阿羅婆伽林中，冬至前後八夜，寒風破竹，嘗索三衣禦寒。
G117n2302_p0397a13║
G117n2302_p0397a14║大乘九部（出大智度論）
G117n2302_p0397a15║一、脩多羅。
G117n2302_p0397a16║二、祇夜。
G117n2302_p0398a01║三、伽陀。
G117n2302_p0398a02║四、伊帝目多。
G117n2302_p0398a03║五、闍多伽。
G117n2302_p0398a04║六、阿浮達磨。
G117n2302_p0398a05║七、優陀那。
G117n2302_p0398a06║八、毗佛略。
G117n2302_p0398a07║九、和伽羅。
G117n2302_p0398a08║謂佛所說大乘諸經，無因緣論議譬喻之三部，故云九部也。以大乘直說大法，不假因
G117n2302_p0398a09║緣，唯談圓理，故絕論議，獨顯真常，不待譬喻，是以大乘諸經，唯存方廣等九部也。別
G117n2302_p0398a10║論雖爾，若通而言之，凡大小乘經，無不具有十二部也。
G117n2302_p0398a11║一、梵語脩多羅，華言契經。契者：上契諸佛之理，下契眾生之機也。經：法也，常
G117n2302_p0398a12║也，乃聖教之總名。今言脩多羅，即經中長行之文也。謂直說法相，隨其義理長短，不以
G117n2302_p0398a13║字數為拘，是為長行。
G117n2302_p0398a14║二、梵語祇夜，華言應頌，又云重頌，或云偈。謂應前長行之文，重宣其義也。或二
G117n2302_p0398a15║句四句六句八句，乃至多句等，皆名為頌。
G117n2302_p0398a16║三、梵語伽陀，華言諷頌。謂不頌長行之文，但直說偈句，如金光明經中空品等是
G117n2302_p0399a01║也。亦名孤起，如楞嚴經中阿難讚佛偈云：「妙湛總持不動尊。」等是也。（楞嚴，梵語具
G117n2302_p0399a02║云首楞嚴，華言健相分別。）
G117n2302_p0399a03║四、梵語伊帝目多，華言本事。謂如來說諸菩薩等因地所行之事也。如法華經中說：
G117n2302_p0399a04║「藥王菩薩，曾於日月淨明德佛所，得法歡喜，然身然臂以為供養，行諸苦行求菩提道。」
G117n2302_p0399a05║等是也。
G117n2302_p0399a06║五、梵語闍多伽，華言本生。謂佛說菩薩等本地受生之事，及自說為菩薩時修諸苦行
G117n2302_p0399a07║等事。如𣵀槃經云：「比丘當知！我於過去作鹿，作熊，作麞，作兔，作粟散王，轉輪聖
G117n2302_p0399a08║王，龍，金翅鳥。」諸如是等，行菩薩道時，所受身之類是也。
G117n2302_p0399a09║六、梵語阿浮達磨，華言未曾有，亦云希有。如佛生時，即行七步，足跡之處，皆有
G117n2302_p0399a10║蓮華，放大光明，徧照十方世界，而發是言：「我是度一切眾生生老病死者。」地大震
G117n2302_p0399a11║動，天雨眾華，樹出音聲，作天妓樂。如是等無量希有之事，是名未曾有。又四眾等，凡
G117n2302_p0399a12║有聞所未聞，見所未見，皆名未曾有。
G117n2302_p0399a13║七、梵語優陀那，華言自說。謂無有人問，如來以他心智，觀眾生機而自宣說。如楞
G117n2302_p0399a14║嚴會上，說五十種魔事，不待阿難請問。又如阿彌陀經，無有緣起，自告舍利弗等是也。
G117n2302_p0399a15║（五十種魔事者：謂於色受想行識五陰中，各有十種也。）
G117n2302_p0399a16║八、梵語毗佛略，華言方廣。正理名方，包富名廣。謂大乘方等經典，其義廣大，猶
G117n2302_p0400a01║如虛空，即諸經之理體也。
G117n2302_p0400a02║九、梵語和伽羅，華言授記。謂如來為諸菩薩緣覺聲聞授作佛記，如法華經云：「汝
G117n2302_p0400a03║阿逸多，於當來世而成佛道，號曰彌勒。」等是也。（梵語阿逸多，華言無能勝。）
G117n2302_p0400a04║
G117n2302_p0400a05║小乘九部（出大智度論）
G117n2302_p0400a06║一、修多羅。
G117n2302_p0400a07║二、祇夜。
G117n2302_p0400a08║三、伽陀。
G117n2302_p0400a09║四、尼陀羅。
G117n2302_p0400a10║五、伊帝目多。
G117n2302_p0400a11║六、闍多伽。
G117n2302_p0400a12║七、阿浮達磨。
G117n2302_p0400a13║八、婆陀。
G117n2302_p0400a14║九、優波提舍。
G117n2302_p0400a15║部即部類。謂佛所說經，有大乘小乘不同，故分十二部及九部之別也。小乘諸經，於
G117n2302_p0400a16║十二部中，無方廣授記無問自說之三部，故云九部。法華經云：「我此九部法，隨順眾生
G117n2302_p0401a01║說。」是也。別論雖爾，若通而言之，凡大小乘經，無不具有十二部也。（無方廣部者：方
G117n2302_p0401a02║廣乃大乘常住之理，以小乘惟說生滅之法，故無也。無授記者，以小乘之人，未得作佛，故無也。無
G117n2302_p0401a03║問自說者，以小乘之人說必假緣，故無也。假緣者，假問答發起之緣也。）
G117n2302_p0401a04║一、梵語修多羅，華言契經。契者，上契諸佛之理，下契眾生之機也。經：法也，常
G117n2302_p0401a05║也，乃聖教之總名。今言修多羅，即經中長行之文也。謂直說法相，隨其義理長短，不以
G117n2302_p0401a06║字數為拘，是為長行也。（法者：十界同遵也。常者：三世不易也。）
G117n2302_p0401a07║二、梵語祇夜，華言應頌，又云重頌，或云偈。謂應前長行之文，重宣其義也。或二
G117n2302_p0401a08║句四句六句八句，乃至多句等，皆名為頌。
G117n2302_p0401a09║三、梵語伽陀，華言諷頌。謂不頌長行之文，直說偈句，如金光明經中空品等是也。
G117n2302_p0401a10║亦名孤起，如楞嚴經中，阿難讚佛偈云：「妙湛總持不動尊。」等是也。
G117n2302_p0401a11║四、梵語尼陀羅，華言因緣。如諸經中有人問，故為說是事；律中有人犯是事，故制
G117n2302_p0401a12║是戒。凡一切佛語緣起之事，皆名因緣，如法華經化城喻品，說宿世因緣等是也。
G117n2302_p0401a13║五、梵語伊帝目多，華言本事。謂如來說諸菩薩等因地所行之事也。如法華經中說：
G117n2302_p0401a14║「藥王菩薩，曾於日月淨明德佛所，得法歡喜，然身然臂以為供養，行諸苦行求菩提道。」
G117n2302_p0401a15║等是也。
G117n2302_p0401a16║六、梵語闍多伽，華言本生。謂如來說諸菩薩等本地受生之事，及自說為菩薩時，修
G117n2302_p0402a01║諸苦行等事。如𣵀槃經云：「比丘當知！我於過去作鹿、作羆、作麞、作兔、作粟散王、
G117n2302_p0402a02║轉輪聖王、龍、金翅鳥。」諸如是等，行菩薩道時所受身等之類是也。
G117n2302_p0402a03║七、梵語阿浮達磨，華言未曾有，亦云希有。如佛生時，即行七步，足跡之處，皆有
G117n2302_p0402a04║蓮華，放大光明，徧照十方世界，而發是言：「我是度一切眾生生老病死者！」地大震
G117n2302_p0402a05║動，天雨眾花，樹出音聲，作天妓樂。如是等無量希有之事，是名未曾有。
G117n2302_p0402a06║八、梵語婆陀，華言譬喻。謂如來說法，為鈍根者未能即解，放假譬喻以曉示之，令
G117n2302_p0402a07║其易悟，是名譬喻。如法華經中火宅藥草等喻是也。
G117n2302_p0402a08║九、梵語優波提舍，華言論議。謂諸經中問答辯論諸法之事，是為論議。如法華經提
G117n2302_p0402a09║婆達多品中，智積菩薩與文殊師利相見，論說妙法等是也。
G117n2302_p0402a10║
G117n2302_p0402a11║九種大禪（出地持經）
G117n2302_p0402a12║一、自性禪。
G117n2302_p0402a13║二、一切禪。
G117n2302_p0402a14║三、難禪。
G117n2302_p0402a15║四、一切門禪。
G117n2302_p0402a16║五、善人禪。
G117n2302_p0403a01║六、一切行禪。
G117n2302_p0403a02║七、除惱禪。
G117n2302_p0403a03║八、此世他世樂禪。
G117n2302_p0403a04║九、清淨淨禪。
G117n2302_p0403a05║禪，梵語具云禪那，華言靜慮。謂菩薩既憑弘誓利益眾生，則當進修深廣大行。然深
G117n2302_p0403a06║廣之行，莫若禪定。言禪則一切皆攝，所謂若諸菩薩成道轉法輪，入𣵀槃勝妙功德，思惟
G117n2302_p0403a07║修法，利生方便，皆在其中。是故說此九種禪定之相也。
G117n2302_p0403a08║一、謂於菩薩藏，聞思從前所行世間出世間善，一心安住，或止分，或觀分，或俱
G117n2302_p0403a09║分，無不攝也。（菩薩藏者：菩薩所修之法藏也。聞思從前所行世間出世間善者：聞持思念以往所
G117n2302_p0403a10║行世間出世間一切善法也。止分者：謂攝心不散，即定也。觀分者：謂分別照了，即慧也。俱分者：
G117n2302_p0403a11║謂止觀雙修，定慧平等也。分者位也，謂安於止觀相應位分也。菩薩於所修法藏，聞持思念過去所行
G117n2302_p0403a12║一切善法，一心安住止觀平等大慧，利益眾生也。而言自性者：謂菩薩所修之禪，觀心實相，不從外
G117n2302_p0403a13║得，即本有之定也。）
G117n2302_p0403a14║二謂：修此禪定，則自行化他一切諸法無不攝也。名有三種：
G117n2302_p0403a15║㈠者、現法樂住禪：謂離一切妄想，身心止息，第一寂滅，捨離味著及一切相，現
G117n2302_p0403a16║得法喜之樂而住於定也。
G117n2302_p0404a01║㈡者、出生三昧功德禪：謂出生種種不可思議，無量無數，一切三昧功德也。
G117n2302_p0404a02║㈢者、利益眾生禪：謂眾生所作，皆與同事，復以法義開導饒益，莫不令其離苦得
G117n2302_p0404a03║樂也。（捨離味著及一切相者：謂內於禪定之味，外及一切諸相，心能捨離，而不樂著也。梵語三
G117n2302_p0404a04║昧，華言正定。同事者：謂隨諸眾生，同其行事，而饒益之也。）
G117n2302_p0404a05║三、難禪者：謂此禪定不易修也。名有三種：第一難禪：謂久習勝妙禪定，於諸三
G117n2302_p0404a06║昧心得自在，哀愍眾生欲令成就，捨第一禪樂而生欲界也。第二難禪：謂依此定，出生無
G117n2302_p0404a07║量無邊，不可思議諸深三昧，出過聲聞辟支佛上也。第三難禪：謂依此定得無上菩提也。
G117n2302_p0404a08║（第一禪樂者：即勝妙禪定之樂也。）
G117n2302_p0404a09║四、門即出入之義。謂一切禪定，皆由此門而出，名有四種：
G117n2302_p0404a10║㈠者、有覺有觀禪：謂初心在緣名覺，細心分別禪味曰觀。即色界初禪定也。
G117n2302_p0404a11║㈡者、喜俱禪：謂得此禪定，喜心共發，即第二禪也。
G117n2302_p0404a12║㈢者、樂俱禪：謂得此禪定，則發勝妙之樂，即第三禪也。
G117n2302_p0404a13║㈣者、捨俱禪：謂入此禪，則心平等，而無善惡憎愛之意，即第四禪也。
G117n2302_p0404a14║五謂：一切善法，無所不攝，乃大善根眾生之所共修，名有五種：
G117n2302_p0404a15║㈠者、不味著：謂於禪定之味，不樂著也。
G117n2302_p0404a16║㈡者、慈心俱：謂愛念眾生之心與禪俱發也。
G117n2302_p0405a01║㈢者、悲心俱：謂悲愍眾生之心，與禪俱發也。
G117n2302_p0405a02║㈣者、喜心俱：謂歡喜眾生離苦得樂之心，與禪俱發也。
G117n2302_p0405a03║㈤者、捨心俱：謂無憎無愛平等之心，與禪俱發也。
G117n2302_p0405a04║六謂：大乘一切行法，無不含攝，名有十三種：
G117n2302_p0405a05║㈠者、善禪：謂此禪定，能攝一切善法也。
G117n2302_p0405a06║㈡者、無記化化禪：謂不待作意思惟，自然能於定中，作種種變化而無窮也。
G117n2302_p0405a07║㈢者、止分禪：謂攝心不散，與定相應也。
G117n2302_p0405a08║㈣者、觀分禪：謂分別照了，與慧相應也。
G117n2302_p0405a09║㈤者、自他利禪：謂正定現前，則能自利利他也。
G117n2302_p0405a10║㈥者、正念禪：謂於定中正念思惟，無諸雜想也。
G117n2302_p0405a11║㈦者、出生神通力功德禪：謂得此大定，則一切神通功德，悉皆由之而出生也。
G117n2302_p0405a12║㈧者、名緣禪：謂於一切諸法名相因緣，悉得通達無礙也。
G117n2302_p0405a13║㈨者、義緣禪：謂於一切諸法義理因緣，悉能通達曉了也。
G117n2302_p0405a14║㈩者、止相緣禪：謂於寂靜因緣之相，圓明洞徹，永離一切散亂也。
G117n2302_p0405a15║（十一）者、擧相緣禪：謂能照了諸法起滅因緣，悉皆清淨無礙也。
G117n2302_p0405a16║（十二）者、捨相緣禪：謂於一切善惡法相因緣，悉皆捨離，清淨而無染著也。
G117n2302_p0406a01║（十三）者、現法樂住第一義禪：謂因此定，現得法喜之樂，而安住於第一義也。
G117n2302_p0406a02║七謂：修此禪定，能除滅眾生種種苦惱，名有八種：
G117n2302_p0406a03║㈠者、呪術所依禪：謂因此定，能以呪術之力，除諸毒害霜雹寒熱鬼病一切苦患也。
G117n2302_p0406a04║㈡者、除病禪：謂因此定，能除地水火風四大所起眾病也。
G117n2302_p0406a05║㈢者、雲雨禪：謂因此定，能興致甘雨，銷滅灾旱，救諸饑饉也。
G117n2302_p0406a06║㈣者、等度禪：謂因此定，能濟諸恐難，及一切水陸人非人怖也。
G117n2302_p0406a07║㈤者、饒益禪：謂因此定，能以飲食饒益曠野饑渴眾生也。
G117n2302_p0406a08║㈥者、調伏禪：謂因此定，能以財物調伏眾生也。
G117n2302_p0406a09║㈦者、開覺禪：謂因此定，能覺悟迷惑眾生也。
G117n2302_p0406a10║㈧者、等作禪：謂因此定，能令眾生所作，悉皆成就也。（非人者，即龍鬼之類也。）
G117n2302_p0406a11║八謂：修此禪定，能令眾生悉得現在未來一切之樂。名有九種：
G117n2302_p0406a12║㈠者、神足變現調伏眾生禪：謂因此定，而能變現種種神足通力，調伏一切眾生也。
G117n2302_p0406a13║㈡者、隨說調伏眾生禪：謂因此定，而能隨順說法，調伏一切眾生也。
G117n2302_p0406a14║㈢者、教誡變現調伏眾生禪：謂因此定，能以正法教誨誡諭，調伏一切眾生也。
G117n2302_p0406a15║㈣者、為惡眾生示惡趣禪：謂因此定，能為惡業眾生，示現修羅餓鬼畜生地獄等
G117n2302_p0406a16║趣，令其改惡遷善也。
G117n2302_p0407a01║㈤者、失辯眾生以辯饒益禪：謂因此定，而於眾生不能辯說正法者，即以辯才而饒
G117n2302_p0407a02║益之，令其心識開悟也。
G117n2302_p0407a03║㈥者、失念眾生以念饒益禪：謂因此定，而於眾生失正念者，能以正念而饒益之，
G117n2302_p0407a04║令其邪見不生也。
G117n2302_p0407a05║㈦者、造不顛倒論微妙讚頌摩得勒伽為令正法久住世禪：謂因此定，開發妙慧，心
G117n2302_p0407a06║不顛倒，能造微妙讚頌摩得勒伽之論，而令正法流通，久住於世也。
G117n2302_p0407a07║㈧者、世間技術義饒益攝取眾生禪：謂因此定，能以書數籌計資生方法，如是等種
G117n2302_p0407a08║種眾具，攝取饒益一切眾生也。
G117n2302_p0407a09║㈨者、暫息惡趣放光明禪：謂因此定，放大光明，暫令修羅等趣，息其苦惱也。
G117n2302_p0407a10║（神足者：謂神通滿足也。梵語摩得勒伽，亦云摩怛理伽，華言本母，即論名也。謂能興立教義，
G117n2302_p0407a11║為本為母故。）
G117n2302_p0407a12║九謂：依此禪定，一切煩惱惑業，悉皆斷盡，即得大菩提清淨之果，名為清淨。重言
G117n2302_p0407a13║淨者，以清淨之相，亦不可得也。名有十種：
G117n2302_p0407a14║㈠者、世間清淨淨不味不染污禪：謂依此定，於一切天人所修世間禪定，悉不味
G117n2302_p0407a15║著，亦不見有染污之相，名為清淨。重言淨者，以此淨相，亦不可得也。
G117n2302_p0407a16║㈡者、出世間清淨淨禪：謂依此定，於一切聲聞緣覺所修出世間禪定，悉無染礙，
G117n2302_p0408a01║名為清淨。重言淨者，以此淨相，亦不可得也。
G117n2302_p0408a02║㈢者、方便清淨禪：謂依此定，能善巧方便，演說無量妙法，化度一切眾生，悉無
G117n2302_p0408a03║染礙，名為清淨。重言淨者，以此淨相，亦不可得也。
G117n2302_p0408a04║㈣者、根本清淨淨禪：謂依此定，於色界四禪根本之定，悉無染礙，名為清淨。重
G117n2302_p0408a05║言淨者，以此淨相，亦不可得也。
G117n2302_p0408a06║㈤者、根本上勝進清淨淨禪：謂依此定，於色界四禪根本，雖得最上殊勝增進之
G117n2302_p0408a07║定，悉無染礙，名為清淨。重言淨者，以此淨相，亦不可得也。
G117n2302_p0408a08║㈥者、入住起力清淨淨禪：謂依此定，或入或住，或起力用自在，無染無礙，名為
G117n2302_p0408a09║清淨。重言淨者，以此淨相，亦不可得也。
G117n2302_p0408a10║㈦者、捨復入力清淨淨禪：謂依此定，捨而復入，力用自在，無染無礙，名為清
G117n2302_p0408a11║淨。重言淨者，以此淨相，亦不可得也。
G117n2302_p0408a12║㈧者、神通所作力清淨淨禪：謂依此定，能以種種神通力用，變現自在，利益一
G117n2302_p0408a13║切，悉無染礙，名為清淨。重言淨者，以此淨相，亦不可得也。
G117n2302_p0408a14║㈨者、離一切見清淨禪：謂依此定，而於斷常有無一切諸見，悉皆遠離，而無染
G117n2302_p0408a15║礙，名為清淨。重言淨者，以此淨相，亦不可得也。
G117n2302_p0408a16║㈩者、煩惱智障斷清淨淨禪：謂依此定，於見思等諸煩惱惑，及障理之智，皆已斷
G117n2302_p0409a01║滅，悉無染礙，名為清淨。重言淨者，以此淨相，亦不可得也。（根本定者：謂四禪之
G117n2302_p0409a02║定，為諸禪之根本，能出生一切禪定也。斷常者：謂外道妄計此身滅已，更不再生，名斷見。復計
G117n2302_p0409a03║此身，滅已還生，名常見也。障理之智者：謂聲聞雖得人空之智，若大乘菩薩以此智，即是障理之
G117n2302_p0409a04║惑故也。）
G117n2302_p0409a05║
G117n2302_p0409a06║九次第定（法界次第）
G117n2302_p0409a07║一、初禪次第定。
G117n2302_p0409a08║二、二禪次第定。
G117n2302_p0409a09║三、三禪次第定。
G117n2302_p0409a10║四、四禪次第定。
G117n2302_p0409a11║五、虛空處次第定。
G117n2302_p0409a12║六、識處次第定。
G117n2302_p0409a13║七、無所有處次第定。
G117n2302_p0409a14║八、非想非非想次第定。
G117n2302_p0409a15║九、滅受想次第定。
G117n2302_p0409a16║九者：自初禪至滅受想定，凡九種也。次第者：謂人若入禪時，智慧深利，能從一禪
G117n2302_p0410a01║又入一禪，如是次第而入，心心相續，不生異念，無間無雜。定者：攝心不亂也。
G117n2302_p0410a02║一謂：人修禪定，離欲界惡不善法，有覺有觀，離生喜樂，定觀均齊，其心次第而
G117n2302_p0410a03║入，無有雜念間隔也。（有覺有觀者：初心在緣曰覺，細心分別禪味曰觀，即是初禪之定相。離生
G117n2302_p0410a04║喜樂者：慶悅之心名為喜，恬淡之心名為樂，初禪既離欲界惡不善法，故生此喜樂也。定觀均齊者：
G117n2302_p0410a05║觀即是慧，所謂定慧平等也。）
G117n2302_p0410a06║二謂：人修禪定，從初禪入二禪時，一心無覺無觀，定生喜樂，其心次第而入，無有
G117n2302_p0410a07║雜念間隔也。（無覺無觀者：既入二禪，即離初禪覺觀動散也。定生喜樂者：既無覺觀，攝心在
G117n2302_p0410a08║定，則生喜樂，此即二禪之定相也。）
G117n2302_p0410a09║三謂：人修禪定，從二禪入三禪時，離喜行捨而受身樂，唯聖人能說，而復捨念行
G117n2302_p0410a10║樂，其心次第而入，無有雜念間隔也。（離喜行捨者：謂厭離二禪大喜動散，攝心不受也。受身
G117n2302_p0410a11║樂者：既離二禪之喜，而身受三禪之樂也。聖人能說者：此樂極勝，起過一切之樂，非凡夫所知也。
G117n2302_p0410a12║捨念行樂者：謂能捨二禪之喜念，而行三禪之樂也。）
G117n2302_p0410a13║四謂：人修禪定，從三禪入四禪時，斷喜樂故，不喜不樂，其心次第而入，無有雜念
G117n2302_p0410a14║間隔也。（斷喜樂者：謂斷二禪之喜，及三禪之樂也。不喜不樂者：謂心無善惡，寂然平等，即是四
G117n2302_p0410a15║禪之定相也。）
G117n2302_p0410a16║五謂：人修禪定，從色界入無色界，則滅一切色相，不念種種異相。入無邊虛空處，
G117n2302_p0411a01║其心次第而入，無有離念間隔也。（滅一切色相者：謂滅根境可見可對一切色相也。既得四禪定
G117n2302_p0411a02║已，猶厭色界色質為礙，不得自在，於是心求出離，滅一切色相，而修虛空處定，心與虛空之法相應，
G117n2302_p0411a03║則不念種種異相也。）
G117n2302_p0411a04║六謂：人修禪定，既得虛空處定已，心緣虛空，虛空無邊，緣多則散，能破於定，即
G117n2302_p0411a05║捨虛空，轉心緣識；心與識法相應，則過一切無邊虛空處，入一切無邊識處，其心次第而
G117n2302_p0411a06║入，無有雜念間隔也。（過一切無邊虛空處者：既入識處，則超過虛空處也。）
G117n2302_p0411a07║七、無所有處者：即不緣一切內外境界也。謂人修禪定既得識處定已，三世心識，無
G117n2302_p0411a08║量無邊，緣多則散，能破於定，即捨所緣之識，轉心緣無所有處，其心次第而入，無有雜
G117n2302_p0411a09║念間隔也。（內外境者：內即識處，外即虛空處也。）
G117n2302_p0411a10║八、非想者：非識處之有想也；非非想者：非無所有處之無想也。謂人修禪定，既得
G117n2302_p0411a11║無所有處定已，深知無想處如癡，有想處如癰如瘡，即捨無所有處，緣念非有想非無想之
G117n2302_p0411a12║法，其心次第而入，無有雜念間隔也。（如癡者：譬無心想也。如癰如瘡者：有痛即覺，譬有心
G117n2302_p0411a13║想也。）
G117n2302_p0411a14║九、滅受想者：即受想心滅而不復起也。謂人修禪定，從非有想非無想入滅受想定
G117n2302_p0411a15║時，其心明利，次第而入，無有雜念間隔，是為滅受想次第定；若得此定，不久即證阿羅
G117n2302_p0411a16║漢果也。
G117n2302_p0412a01║
G117n2302_p0412a02║九識（出宗鏡錄）
G117n2302_p0412a03║一、眼識。
G117n2302_p0412a04║二、耳識。
G117n2302_p0412a05║三、鼻識。
G117n2302_p0412a06║四、舌識。
G117n2302_p0412a07║五、身識。
G117n2302_p0412a08║六、意識。
G117n2302_p0412a09║七、末那識。
G117n2302_p0412a10║八、阿賴耶識。
G117n2302_p0412a11║九、菴摩羅識。
G117n2302_p0412a12║識以了別為義。謂能照了分別一切諸法故也。
G117n2302_p0412a13║一謂：眼與色為緣而生眼識。眼識依根而生，眼根因識能見，是能見者名為眼識。
G117n2302_p0412a14║二謂：耳與聲為緣而生耳識。耳識依根而生，耳根因識能聽，是能聽者名為耳識。
G117n2302_p0412a15║三謂：鼻與香為緣而生鼻識。鼻識依根而生，鼻根因識能齅，是能齅者名為鼻識。
G117n2302_p0412a16║四謂：舌與味為緣而生舌識。舌識依根而生，舌根因識能嘗，是能嘗者名為舌識。
G117n2302_p0413a01║五謂：身與觸為緣而生身識。身識依根而生，身根因識能覺，是能覺者名為身識。
G117n2302_p0413a02║六謂：意法為緣而生意識。意識依根而生，意根因識即能分別。以能分別前五根所緣
G117n2302_p0413a03║色等五塵境界，是名意識。若斷此識即成聲聞緣覺。
G117n2302_p0413a04║七、梵語末那，華言意，亦名相續識，又名分別識。此識本無定體，即第八識之染
G117n2302_p0413a05║分，依第八識自證分而生，緣第八識見分而執為我，為第六識之主，執轉第六識所緣善惡
G117n2302_p0413a06║之境而成染淨，皆由此識也。前第六識名意識，今此識亦名意者，謂第六識依根而得名，
G117n2302_p0413a07║此識當體而立號。第六識雖能分別五塵好惡，而由此識傳送相續也。若斷此識即成菩薩。
G117n2302_p0413a08║（依根者：根即意根也。當體者：即分別之體也。）
G117n2302_p0413a09║八、梵語阿賴耶，華言藏識。此識染淨同源，生滅和合，而具有四分，如摩尼珠，體
G117n2302_p0413a10║本清淨；又如明鏡，能含萬像。若以染分言之：無明依之而起，結業由此而生，具足煩惱
G117n2302_p0413a11║塵勞，變現根身世界，即前七種識境皆是也。若以淨體言之：即本覺心源，離念清淨，等
G117n2302_p0413a12║虛空界，即後之菴摩羅識是也。無法不含，無事不攝，是名藏識。若轉此識，即成佛果。
G117n2302_p0413a13║（四分者：一、相分：謂此識能變現根身世界，及諸法名義相狀，皆由第八識此分而生；如鏡中所現
G117n2302_p0413a14║之影像也。二、見分：見即照了之義。謂此識能照燭一切諸法，及解了諸法義理；如鏡中之明，能照
G117n2302_p0413a15║萬像也。三、自證分：自證取具之法。謂此識能持見分相分，親證無礙；如鏡之圓體，能持其明，能
G117n2302_p0413a16║含眾像也。四、證自證分：證即能證之體，自證即所具之法，能持前自證分見分相分，皆不離此分，
G117n2302_p0414a01║是第八識本體，如鏡之背也。梵語摩尼，華言離垢。根身者：眼等諸根色身也。）
G117n2302_p0414a02║九、梵語菴摩羅，華言清淨識，亦云白淨無垢識。此識乃一切眾生清淨本源心地，諸
G117n2302_p0414a03║佛如來所證法身果德，在聖不增，在凡不減，非生死之能覊，非𣵀槃之能寂；染淨俱泯，
G117n2302_p0414a04║纖塵不立，明同皎月，湛若太虛，是名清淨識。
G117n2302_p0414a05║
G117n2302_p0414a06║九緣生識（出成唯識論並宗鏡錄）
G117n2302_p0414a07║一、明緣。
G117n2302_p0414a08║二、空緣。
G117n2302_p0414a09║三、根緣。
G117n2302_p0414a10║四、境緣。
G117n2302_p0414a11║五、作意緣。
G117n2302_p0414a12║六、根本依緣。
G117n2302_p0414a13║七、染淨依緣。
G117n2302_p0414a14║八、分別依緣。
G117n2302_p0414a15║九、種子緣。
G117n2302_p0414a16║緣即助成之義。九緣生識者：謂明空根境等九種之緣，生眼耳鼻舌等八種之識也。以
G117n2302_p0415a01║眼耳鼻舌身五識，依第八識相分建立；由第八識種子而生，攬明空諸境而為相也。第六識
G117n2302_p0415a02║緣第八識相分而得生，取五塵境界而分別，依第七識而能執取也。第七識緣第八識見分而
G117n2302_p0415a03║得起，轉第六識染淨而為依也。第八識為眾識之根本，含諸法之種子，依第七識而能轉托
G117n2302_p0415a04║五根識而為相也。由是而知：識藉緣生，緣因識有，更互為依，遞相倚托，而有多少不
G117n2302_p0415a05║同，故言九緣生識也。（相分者：相即形相，分謂分齊，謂世間種種色像境界也。凡有名相者，皆
G117n2302_p0415a06║是第八識之相分也。）
G117n2302_p0415a07║一、明者：日月之光，能顯諸色相也。謂眼因明而見，無明則不能發於眼識，故明為
G117n2302_p0415a08║眼識之緣也。
G117n2302_p0415a09║二、空者：蕩然無礙，而能顯諸色相也。謂眼以空而能見，耳以空而能聞，無空則不
G117n2302_p0415a10║能發眼耳之識，故空為眼識耳識之緣也。
G117n2302_p0415a11║三、根者：眼耳鼻舌身五根也。謂眼識依眼根而能見，耳識依耳根而能聞，鼻識依鼻
G117n2302_p0415a12║根而能齅，舌識依舌根而能嘗，身識依身根而能覺，若無五根，則五識無所依，故五根為
G117n2302_p0415a13║五識之緣也。
G117n2302_p0415a14║四、境者：色聲香味觸五塵之境也。謂眼等五根，雖具見聞齅嘗覺等五識，若無色等
G117n2302_p0415a15║五種塵境作對，則五識無由能發，故境為五識之緣也。
G117n2302_p0415a16║五、作意者：即心所法，有警察之義。謂如眼初對色時，便能覺察，引領趣境，使第
G117n2302_p0416a01║六識即起分別善惡之念。及耳鼻舌身初對境時，亦能如是覺察引領，是以徧行一切識境，
G117n2302_p0416a02║皆由作意，故作意為眼等六識之緣也。
G117n2302_p0416a03║六、根本即第八阿賴耶識。依即倚託也。謂第八識是諸識之根本，眼等六識依第八識
G117n2302_p0416a04║相分而得生，第八識相分託眼等六識而得起，故根本依為六識，及第八識之緣也。
G117n2302_p0416a05║七、染淨依者：即第七末那識也。謂一切染淨諸法，皆依此識而轉也。謂眼耳等六
G117n2302_p0416a06║識，於色聲等六塵境上，起諸煩惱惑業，則轉此煩惱染法，歸於第八識而成有漏。若六識
G117n2302_p0416a07║修諸道品白淨之業，則轉此道品淨法，歸於第八識而成無漏，故名染淨依也。然此第七
G117n2302_p0416a08║識，亦依第八識而能轉，第八識依第七識而隨緣，更互為依，遞相倚託，故染淨依為眼等
G117n2302_p0416a09║八種識之緣也。
G117n2302_p0416a10║八、分別者：即第六識也。此識能分別善惡有漏無漏色心諸法，以眼等五根，雖能取
G117n2302_p0416a11║境，然皆依此識而有分別也。是知五根境之好惡，由分別而生；第七識之染淨，由分別而
G117n2302_p0416a12║知。第八識之相分，由分別而顯。故分別依為眼等八種識之緣也。
G117n2302_p0416a13║九、種子：即眼等八種識之種子也。謂眼識依眼根種子而能見色，耳識依耳根種子而
G117n2302_p0416a14║能聞聲，鼻識依鼻根種子而能聞香，舌識依舌根種子而能嘗味，身識依身根種子而能覺
G117n2302_p0416a15║觸，意識依意根種子而能分別，第七識依染淨種子而能相續，第八識依含藏種子而能出生
G117n2302_p0416a16║一切諸法。以諸識各依種子而生，故種子為眼根等諸識之緣也。
G117n2302_p0417a01║
G117n2302_p0417a02║如來藏九喻（出寶性論）
G117n2302_p0417a03║一、萎華佛身喻。
G117n2302_p0417a04║二、巖蜂淳蜜喻。
G117n2302_p0417a05║三、糠𥢶稉米喻。
G117n2302_p0417a06║四、糞穢真金喻。
G117n2302_p0417a07║五、貧家寶藏喻。
G117n2302_p0417a08║六、菴羅內實喻。
G117n2302_p0417a09║七、弊衣金像喻。
G117n2302_p0417a10║八、貧女貴胎喻。
G117n2302_p0417a11║九、焦模鑄像喻。
G117n2302_p0417a12║如來藏，即是眾生本源清淨心地，諸佛法身之果德也。具足諸法，包含萬像，諸佛證
G117n2302_p0417a13║此藏心，利益羣生，應用無盡。眾生迷此藏心，常為無明煩惱障覆，業惑之所纏縳，而不
G117n2302_p0417a14║能證得，佛令眾生修行一切善法，斷除煩惱無明，顯出自己如來藏清淨法身之體，故說此
G117n2302_p0417a15║九種譬喻也。
G117n2302_p0417a16║一、萎，枯顇也。萎華譬無明煩惱，佛身譬如來藏也。謂一切眾生煩惱身中，本有功德
G117n2302_p0418a01║莊嚴如來藏身，而為無明貪惑所覆而不能見也。論云：「功德莊嚴佛，住在萎華中。」是也。
G117n2302_p0418a02║二、巖蜂譬煩惱，蜜以譬如來藏。謂蜂為人所觸，則放毒螫，人為境所逆，則生瞋害
G117n2302_p0418a03║也。蓋一切眾生如來藏中，具有功德法味，而為無明瞋恚之所纏繞，不得其用，猶彼淳美
G117n2302_p0418a04║之蜜，而為羣蜂之所圍遶，而不能得其味也。論云：「上妙美味蜜，為羣蜂圍遶。」是
G117n2302_p0418a05║也。
G117n2302_p0418a06║三、糠，穀皮。𥢶，糠之麤者，譬煩惱也。稉米譬如來藏法身之體也。蓋如來藏法身
G117n2302_p0418a07║之體，隱在眾生無明癡惑之中，不得受用，猶稉米在糠𥢶之內，而不可充食也。論云：
G117n2302_p0418a08║「穀實在𥢶中，無人能受用。」是也。
G117n2302_p0418a09║四、糞穢譬煩惱，真金譬如來藏性。謂法身本淨，猶如真金，為煩惱糞穢覆污而不明
G117n2302_p0418a10║潔。蓋一切眾生飄流三界，而迷失如來藏性於煩惱之中，亦猶人遺棄真金於糞穢之內也。
G117n2302_p0418a11║論云：「如人行遠路，遺金糞穢中。」是也。
G117n2302_p0418a12║五、貧家譬眾生，寶藏譬如來藏性。謂一切眾生無明煩惱身中，而有如來藏性，猶貧
G117n2302_p0418a13║人屋內而有珍寶之藏也。貧人雖有寶藏，為地所覆，而不能見；眾生雖具法身，為無明煩
G117n2302_p0418a14║惱所覆，而不能顯也。論云：「譬如貧人舍，地有珍寶藏。」是也。
G117n2302_p0418a15║六、菴羅，梵語具云菴摩羅，華言奈，果名也。內實者，即果內之種子。果譬煩惱妄
G117n2302_p0418a16║惑，內實譬如來藏中菩提種子。謂諸眾生煩惱妄惑之中，而有如來藏菩提種子，安住不
G117n2302_p0419a01║動，猶菴羅果內而有種子，含藏不朽也。論云：「如種種果樹，子芽不朽壞。」是也。
G117n2302_p0419a02║七、弊衣，即破垢之衣，譬煩惱。金像即佛身之像，譬如來藏。謂如來藏清淨法身，
G117n2302_p0419a03║為無明弊垢之所纏覆，墮在生死道中，猶弊垢之衣，纏裹真金之像，棄於道路也。論云：
G117n2302_p0419a04║「弊衣纏金像，在於道路中。」是也。
G117n2302_p0419a05║八、貧女，譬無明煩惱。貴胎者，即貧女胎中所懷貴人，譬如來藏。謂一切眾生，無
G117n2302_p0419a06║明煩惱之中，而有如來清淨法身之體，而不能見，如貧女懷貴人之胎，而不自知也。論
G117n2302_p0419a07║云：「譬如孤獨女，身懷轉輪王。」是也。
G117n2302_p0419a08║九、焦模者：焦土所為之模範，譬煩惱。鑄像者：所鑄金像，譬如來藏。謂如來藏
G117n2302_p0419a09║性，在眾生無明暗惑之中，猶鎔真金鑄像在於焦模之內，而不能顯見也。論云：「如人鎔
G117n2302_p0419a10║真金，鑄在泥模中。」是也。
G117n2302_p0419a11║
G117n2302_p0419a12║金剛九喻（出金剛經論釋）
G117n2302_p0419a13║一、星喻。
G117n2302_p0419a14║二、瞖喻。
G117n2302_p0419a15║三、燈喻。
G117n2302_p0419a16║四、幻喻。
G117n2302_p0420a01║五、露喻。
G117n2302_p0420a02║六、泡喻。
G117n2302_p0420a03║七、夢喻。
G117n2302_p0420a04║八、電喻。
G117n2302_p0420a05║九、雲喻。
G117n2302_p0420a06║金剛九喻者：乃是金剛般若經中，九種譬喻也。此經有三譯：一、姚秦鳩摩羅什法師
G117n2302_p0420a07║譯。二、魏菩提流支法師譯。三、陳真諦法師譯。此九種譬喻，乃是魏時所譯之文，所
G117n2302_p0420a08║謂：「一切有為法，如星瞖燈幻，露泡夢電雲，應作如是觀。」是也。（梵語鳩摩羅什，華
G117n2302_p0420a09║言童壽。梵語菩提流支，華言覺希。）
G117n2302_p0420a10║一謂：星宿夜則明朗，日光一照，眾星皆隱。以譬眾生昏迷，執著諸見，自為明了，
G117n2302_p0420a11║若以正智之心照之，則眾見皆滅也。論云：「譬如星宿，為日所映而不現故，智日心法，
G117n2302_p0420a12║亦復如是。」
G117n2302_p0420a13║二謂：人目有障瞖，則見空華等相，以譬眾生無明覆障，則見一切有為虛妄之境界
G117n2302_p0420a14║也。論云：「如目有瞖，則見空華；觀有為法，亦復如是。」
G117n2302_p0420a15║三謂：燈因膏油，而焰焰無窮，以譬眾生妄識，依貪愛境界，而生生不絕也。論云：
G117n2302_p0420a16║「譬如燈光，識亦如是；依止貪愛，諸法住故。」
G117n2302_p0421a01║四謂：諸幻化之事，無而忽有，體本不實，皆因幻師呪術之力，假作種種形相；以譬
G117n2302_p0421a02║世間山河大地，皆是虛妄幻化，以因眾生惑業力故，而妄有種種境界也。論云：「譬如幻
G117n2302_p0421a03║事，所依住處，亦復如是，以器世間，無實體故。」
G117n2302_p0421a04║五謂：露霑於草木，體不久停，為風所吹，須㬰即落；以譬眾生幻身，雖於世間暫爾
G117n2302_p0421a05║留住，為無常風所吹，倐忽變滅也。論云：「譬如朝露，身亦如是，暫時住故。」
G117n2302_p0421a06║六、泡，水漚也。謂水泡因渧水風三者和合而成，以譬眾生根境識三法和合，而有苦
G117n2302_p0421a07║樂受用之境也。論云：「譬如水泡，所受用事，亦復如是，根境識等，三法合故。」（渧
G117n2302_p0421a08║水點也。根境識者，根即眼等六根，境即色等六塵，識即眼等六識也。）
G117n2302_p0421a09║七謂：晝緣諸境，夜則感夢，本無實體，惟因想生；以譬眾生，緣念過去，造作諸
G117n2302_p0421a10║事，境雖已滅，緣想即現。蓋言一切有為之法，皆因妄想而成，亦如夢境也。論云：「又
G117n2302_p0421a11║如夢境，過去諸法，亦復如是。」
G117n2302_p0421a12║八謂：雷電之光，刹那不住；以譬一切現在諸法，猶如電光，倐忽則滅也。論云：
G117n2302_p0421a13║「譬如電光，刹那不住，現在諸法，亦復如是。」
G117n2302_p0421a14║九謂：雲能降雨澤，又能變現不常；以譬眾生阿賴耶識，含藏諸法，能持未來種種境
G117n2302_p0421a15║界，變現不定也。論云：「譬如雲影，未來諸法，亦復如是。」阿賴耶識與一切法為種子
G117n2302_p0421a16║根本故。
G117n2302_p0422a01║
G117n2302_p0422a02║菩薩修行九種差別（大乘莊嚴經論）
G117n2302_p0422a03║一、善行生死。
G117n2302_p0422a04║二、善行眾生。
G117n2302_p0422a05║三、善行自心。
G117n2302_p0422a06║四、善行欲塵。
G117n2302_p0422a07║五、善行三業。
G117n2302_p0422a08║六、善行不惱眾生。
G117n2302_p0422a09║七、善行修習。
G117n2302_p0422a10║八、善行三昧。
G117n2302_p0422a11║九、善行般若。
G117n2302_p0422a12║一謂：菩薩成就道業，為化導有情，雖出沒於生死中，不為生死染著；譬如病人，服
G117n2302_p0422a13║苦澁藥，但為除病，不生嫌棄也。
G117n2302_p0422a14║二謂：菩薩於諸眾生，起大悲心，設有病苦常行救濟，不生疲怠；譬如良醫，親近病
G117n2302_p0422a15║者，心無厭捨也。
G117n2302_p0422a16║三謂：菩薩能調伏自心，破除煩惱，增長菩提；譬如有智之人，善能調伏奴僕之類
G117n2302_p0423a01║也。
G117n2302_p0423a02║四謂：菩薩雖處欲塵而不染著，精修梵行，增長法財；譬如商人，善於販賣，獲大利
G117n2302_p0423a03║益也。
G117n2302_p0423a04║五謂：菩薩精修於身口意三者之業，思惟策勵，悉令清淨；譬如善浣衣人，能除穢垢
G117n2302_p0423a05║也。
G117n2302_p0423a06║六謂：菩薩於諸眾生，常起憐憫之心，雖有加惡於我，不生瞋惱；譬如慈父，愛念小
G117n2302_p0423a07║兒，雖有穢垢，不生憎惡也。
G117n2302_p0423a08║七謂：菩薩修習菩提之道，勇猛精勤，心無間斷；譬如以木鑽火，未熱不息也。
G117n2302_p0423a09║八謂：菩薩修習正定，不亂不昏，遂使功德資長；譬如出財與人，得人保息，方獲利
G117n2302_p0423a10║益也。
G117n2302_p0423a11║九謂：菩薩以清淨智，照了世間一切諸法，心無疑惑；譬如幻師，知諸幻事，悉由幻
G117n2302_p0423a12║作，求其真實，皆不可得也。
G117n2302_p0423a13║
G117n2302_p0423a14║九種橫死（出藥師經）
G117n2302_p0423a15║一、得病無醫。
G117n2302_p0423a16║二、王法誅戮。
G117n2302_p0424a01║三、非人奪精氣。
G117n2302_p0424a02║四、火焚。
G117n2302_p0424a03║五、水溺。
G117n2302_p0424a04║六、惡獸啖。
G117n2302_p0424a05║七、墮崖。
G117n2302_p0424a06║八、毒藥呪咀。
G117n2302_p0424a07║九、饑渴所困。
G117n2302_p0424a08║謂人生於世間，當勤修佛法，敬依國化，不作諸惡，奉行眾善，斯能盡其天年；不然
G117n2302_p0424a09║則必遭橫逆而死，故有此九種也。
G117n2302_p0424a10║一謂：人得病雖輕，然無醫藥，及看病者；或遇常醫而不投以良藥。又有不知正法，
G117n2302_p0424a11║惟信世間邪魔外道、妖孽之師，妄說禍福，便生恐動，卜問吉凶，殺諸眾生，求神請福，
G117n2302_p0424a12║欲希延年，終不能得。以此而喪其生，皆為橫死。
G117n2302_p0424a13║二謂：人妄作非為，遭罹國憲，被王法之所誅，是為橫死。
G117n2302_p0424a14║三謂：人或畋獵嬉戲，或躭淫嗜酒，放逸無度，橫為非人鬼怪之類，奪其精氣而死，
G117n2302_p0424a15║是為橫死。
G117n2302_p0424a16║四謂：人或被火焚燒而喪其命，是為橫死。
G117n2302_p0425a01║五謂：人或因墮水沉溺，而喪其命，是為橫死。
G117n2302_p0425a02║六謂：人或於山林，因被虎狼惡獸之所啖食，是為橫死。
G117n2302_p0425a03║七謂：人或於山間墜墮巖崖顛仆而喪其命，是為橫死。
G117n2302_p0425a04║八謂：人或被毒藥，及呪詛厭魅，起尸鬼等之所中害而喪其生，是為橫死。（起尸鬼
G117n2302_p0425a05║者：謂呪死尸起而人厭也。）
G117n2302_p0425a06║九謂：人或被饑渴之所困逼，不得飲食而喪其命，是為橫死。
G117n2302_p0425a07║
G117n2302_p0425a08║九住心（大乘莊嚴經論）
G117n2302_p0425a09║一、安住心。
G117n2302_p0425a10║二、攝住心。
G117n2302_p0425a11║三、解住心。
G117n2302_p0425a12║四、轉住心。
G117n2302_p0425a13║五、伏住心。
G117n2302_p0425a14║六、息住心。
G117n2302_p0425a15║七、滅住心。
G117n2302_p0425a16║八、性住心。
G117n2302_p0426a01║九、持住心。
G117n2302_p0426a02║一謂：修行之人，於習禪時，或數息或觀心，當須繫緣一境，念念相續，安住其心，
G117n2302_p0426a03║不令散亂也。
G117n2302_p0426a04║二謂：修行之人，於習禪時，攝心寧靜，則禪定可成。若覺一念稍動，即便攝持，令
G117n2302_p0426a05║心安住也。
G117n2302_p0426a06║三謂：修行之人，於習禪時，既解知覺觀之心攀緣外廣，即當收斂安住也。
G117n2302_p0426a07║四謂：修行之人，於習禪時，覺心既息，不妄搖動，得靜定功，轉樂安住也。
G117n2302_p0426a08║五謂：修行之人，於習禪時，心住靜定，久或生厭，隨而折伏，益加精進也。
G117n2302_p0426a09║六謂：修行之人，於習禪時，忽覺內心動亂而生過失，於一念間即令止息也。
G117n2302_p0426a10║七謂：修行之人，於習禪時，或由外緣，忽起貪愛等念，即當猛省，方便滅除，無令
G117n2302_p0426a11║增長也。
G117n2302_p0426a12║八謂：修行之人，於習禪時，既能息諸妄念，則知心性本來明靜，任運安住也。
G117n2302_p0426a13║九謂：修行之人，於習禪時，功行純熟，安住正定，不由作意任運，持善不失，持惡
G117n2302_p0426a14║不生也。
G117n2302_p0426a15║
G117n2302_p0426a16║佛學名相彙解　卷第四十七（終）