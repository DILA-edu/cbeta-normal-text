G157n2601_p1023a01║天台傳佛心印記註釋要
G157n2601_p1023a02║丁二明圓融三觀　二　戊一結前生後
G157n2601_p1023a03║△今就能觀論乎三觀。所觀即是三諦。
G157n2601_p1023a04║上之所論圓融三諦。約三因言性中有修修中有性。則知修性本自圓成。但此心印
G157n2601_p1023a05║未傳。一切眾生。終日在性。亦終日起修。以其迷故。不覺不知。今佛如來出興
G157n2601_p1023a06║於世。開而示之。使之悟入。既悟之後。即稱性而觀。絕待而照。於無能所中。
G157n2601_p1023a07║不妨立乎能觀所觀。蓋就一性之中。所具正因三千即中本有所觀妙境者立乎三諦。
G157n2601_p1023a08║所具了因三千即空名為能觀妙觀者立乎三觀。觀成惑破之後三千即假者名為果
G157n2601_p1023a09║上解脫大用也。
G157n2601_p1023a10║戊二正明三觀　四　己一約不次而次明三觀　三　庚一空觀
G157n2601_p1024a01║△言三觀者。以即空故。破染礙情。一相不立。顯此三千同一性故。一切即一。方
G157n2601_p1024a02║能同居一念。派之彌合。故如眾珠咸趣一珠。畢竟清淨。非斷無空。
G157n2601_p1024a03║言以即空故破染礙情等者。且指何境為即空耶。須知今家三觀所觀之境最寬。有
G157n2601_p1024a04║佛法焉。眾生法焉。心法焉。大師云。佛法太高。眾生太廣。初心為難。心佛及
G157n2601_p1024a05║眾生。是三無差別。觀心則易。故前引摩訶止觀。初心修觀。必先內心。故於三
G157n2601_p1024a06║科揀却界入。復於五陰又除前四。的取識陰為所觀境。今云以即空故破染礙情者。
G157n2601_p1024a07║正指現前日用根塵相對一念心起。即第六識心。此之識心。名為人心。雖是人
G157n2601_p1024a08║心。能隨染淨緣。具造十法界。故前約此論乎三千即空假中。大師於是直指人心
G157n2601_p1024a09║見性成佛。見性者。見此三千即空假中之性也。成佛者。成此三千即空假中佛也。
G157n2601_p1024a10║若異此而求。早又曲之了矣。今文所指即空。蓋約次第。且就一隅而說。言即
G157n2601_p1024a11║空者。蓋此一念三千即是真諦。泯一切法。方其觀此真諦之時。猶如杲日當天。
G157n2601_p1024a12║無幽不燭。亦如紅爐點雪。觸著銷鎔。誠能如此照了。則向之能隨染緣造九法界
G157n2601_p1024a13║者。豁然消殞。故即空故破染礙情。蓋眾生理即之佛。法爾如斯。大師云雖昏盲
G157n2601_p1024a14║倒惑其理存焉。此之謂也。世人若欲自了生死、成無相佛。只須於此一觀截斷。
G157n2601_p1025a01║更不必又談假中。世間稱為空宗。未必能了。不過即以此而當之可也。下去又云
G157n2601_p1025a02║一相不立等。空觀顯發。空觀中微妙義理。亦釋以明之。蓋既以不立為主。則空
G157n2601_p1025a03║現而三千隱。故一相不立。而云一性。即非若斷無。祇顯此三千同一性故。而三
G157n2601_p1025a04║千一一即性。方能同居一念。亦祇一念為空。既一切即一。豈不即之派之三千者
G157n2601_p1025a05║彌散彌合。因立喻云。故如因陀羅網之眾珠。以一珠當情。而眾珠之光咸趣一珠。
G157n2601_p1025a06║此謂之一淨一切淨。畢竟清淨。豈與夫尋常之言、以歸於斷滅之空者為空、同
G157n2601_p1025a07║日而語哉。
G157n2601_p1025a08║庚二假觀
G157n2601_p1025a09║△以即假故。互具互攝。諸相宛然。顯此三千不失自體。一即一切。雖復同居一念。
G157n2601_p1025a10║即之彌分。故如一珠影入眾珠。不可思議。非賴緣假。
G157n2601_p1025a11║亦且即以一念識心為所觀境。觀此一念性具諸法。以法法互具互攝。非直十界百
G157n2601_p1025a12║如。亦乃百界千如。亦乃千界萬如。非直十界三百如。亦乃百界三千如。亦乃千界三萬
G157n2601_p1025a13║如。充而擴之。不能枚舉。既是一一互具。亦乃一一互攝。不以具攝故混然無緒。而
G157n2601_p1025a14║一一諸相。界界分明。如如不昧。蓋假觀者。能立一切法。顯此三千不失自體。元一
G157n2601_p1026a01║念中法。乃一即一切。是故雖復同居一念。而即之彌分。故如一珠之光。影入眾
G157n2601_p1026a02║珠之中。如此妙法。惟獨自明了。眾人所不見。不可以心思。不可以言議。豈別
G157n2601_p1026a03║教賴眾緣所成之假可企及哉。
G157n2601_p1026a04║戊三中觀
G157n2601_p1026a05║△以即中故。顯此三千非一非一切。非分非合。雙遮二邊。無有二相。雙照二諦。
G157n2601_p1026a06║空假宛然。豈同但中不具諸法。
G157n2601_p1026a07║亦即且以一念識心為所觀境。觀此一念性是中道。顯此性具三千非一念非三千。
G157n2601_p1026a08║非一念故非一。非三千故非一切。非一念則遮空。非三千則遮假。空假雙遮。則
G157n2601_p1026a09║無有二相。然而中非但中。故又能雙照二諦。空假宛然。如此之中。稱萬法之都。
G157n2601_p1026a10║為法性之王。統御自在。無量甚深。豈與別教但中、如雲外月、迥出二邊、不
G157n2601_p1026a11║具諸法者可比議哉。
G157n2601_p1026a12║己二約次而不次明三觀
G157n2601_p1026a13║△一空一切空。三觀皆空總空觀。一假一切假。三觀皆假總假觀。一中一切中。三
G157n2601_p1026a14║觀皆中總中觀。
G157n2601_p1027a01║前明三觀。既約不次而次以明。則此三觀一一皆可稱總。惟隨其所用處不同。謂
G157n2601_p1027a02║之空謂之假謂之中。故用空觀時。不獨但能破情。亦復而能立法統法。言一空一
G157n2601_p1027a03║切空三觀皆空總空觀者。如以空觀空真諦時。則見思染礙情破。空俗諦時。則塵
G157n2601_p1027a04║沙染礙情破。空中諦時。則無明染礙情破。見思破而真諦理顯。塵沙破而俗諦理
G157n2601_p1027a05║顯。無明破而中道理顯。是為一空一切空總名空觀也。一假一切假三觀皆假總假
G157n2601_p1027a06║觀者。如以假觀觀真諦理時。而見思染礙情破。假觀觀俗諦理時。而塵沙染礙情
G157n2601_p1027a07║破。假觀立中道時。而無明染礙情破。是名一假一切假總假觀也。一中一切中三
G157n2601_p1027a08║觀皆中總中觀者。如以中觀統真諦時。不惟中諦能統法稱王。即真諦亦復稱王。
G157n2601_p1027a09║方其見思染情空則遮有。真諦理空則遮空。真諦理顯則照空。三千明淨則照俗。
G157n2601_p1027a10║以中觀觀俗諦時。塵沙染情破。是為遮俗。三千理顯。是為遮空。即遮俗時而即
G157n2601_p1027a11║照空。即遮空時而即照有。以中觀觀中諦。雙遮雙照。自在稱王。自不必言。是
G157n2601_p1027a12║名一中一切中三觀皆中總中觀也。
G157n2601_p1027a13║己三約雙即破立明三觀
G157n2601_p1027a14║△是則終日破相。諸法皆成。終日立法。纖塵必盡。終日絕待。二邊熾然。是為即
G157n2601_p1028a01║破即立。即立即破、非破非立、而破而立。亦名即遮即照。即照即遮、非遮非照、
G157n2601_p1028a02║而遮而照。說雖次第。行在一時。
G157n2601_p1028a03║一空一切空。無假無中而不空。三觀皆空總空觀。是以終日破相而諸法皆成。一
G157n2601_p1028a04║假一切假。無空無中而不假。三觀皆假總假觀。是以終日立法而纖塵必盡。一中
G157n2601_p1028a05║一切中。無空無假而不中。三觀皆中總中觀。是以終日絕待而二邊熾然。是故謂
G157n2601_p1028a06║之即破時即立即立時即破非破非立時而破而立。此約三觀有三觀破立之功。圓融
G157n2601_p1028a07║說之如此。若以遮代破。以照代立。亦可名為即遮即照即照即遮非遮非照而遮而照。
G157n2601_p1028a08║寄言說之。不無次第。至於圓修。空有同時。遮照一念。實無如此次第也。夫
G157n2601_p1028a09║觀因諦立。諦由觀顯。是故非圓融之三諦。莫成圓融之三觀。圓頓至教。法爾如
G157n2601_p1028a10║此。他宗聞之。多有不信。以其創自天台故也。不知此旨遠承之於釋迦。親稟之
G157n2601_p1028a11║於龍樹。若三智實一心中得。祇一觀而三觀。觀於一諦而三諦。因緣所生法。我
G157n2601_p1028a12║說即是空。亦名為假名。亦名中道義。此猶言義宏略。或難取信。惟有佛頂尊經。
G157n2601_p1028a13║金口親宣。聖言娓娓。如曰我以妙名不滅不生合如來藏、而如來藏惟妙覺明圓
G157n2601_p1028a14║照法界、乃至而如來藏妙明元心、非色聲香味觸法。乃至非如來三號常樂我淨。
G157n2601_p1029a01║此正一真一切真。無俗無中而不真。總真諦與空觀也。又曰而如來藏元明心妙、
G157n2601_p1029a02║即心即空即色聲香味觸法、乃至即如來三號四德。此正一假一切假。無真無中而
G157n2601_p1029a03║不假。總俗諦與假觀也。又曰而如來藏妙明心元、離即離非、是即非即。此正一
G157n2601_p1029a04║中一切中。無真無俗而不中。總中諦與中觀也。故知天台所立。深得佛心。以此
G157n2601_p1029a05║而為傳佛心印。真所謂超過眾說、抗折百家者也。
G157n2601_p1029a06║己四約立是揀非明三觀
G157n2601_p1029a07║△若爾。無理不立。無情不破。豈與斷無之空、賴緣之假、出二邊中、同日而語耶。
G157n2601_p1029a08║無理不立者。三觀皆能立法也。無情不破者。三觀皆能破惑也。空觀破三惑。而
G157n2601_p1029a09║三千三諦顯。非斷無之空。假觀立三諦。而百界實相彰。非賴緣之假。中觀雙遮
G157n2601_p1029a10║雙照。而法性之妙境現。非出二邊之中。又復應知。法門大體。在立法而不在破
G157n2601_p1029a11║法。有破法者。皆不得已而為之也。立法猶如宣文。破法猶如用武。如仁王王世。
G157n2601_p1029a12║志在宣文。國亂民離。又須先武。如三觀皆有破立之功。至於三惑破而三千之
G157n2601_p1029a13║理顯。則身為妙色身。土為寂光土。惟佛與佛究盡諸法。能事方畢也。
G157n2601_p1030a01║丙三明惟佛與佛能知
G157n2601_p1030a02║△故曰惟佛與佛乃能究盡。稻麻二乘。恒沙菩薩。並不能知斯義少分。
G157n2601_p1030a03║法華經云。止。舍利弗。不須復說。所以者何。佛所成就第一希有難解之法。唯
G157n2601_p1030a04║佛與佛乃能究盡諸法實相。所謂諸法如是相如是性云云。乃至如是本末究竟等。
G157n2601_p1030a05║應知諸佛所究盡諸法實相。正今家所傳心印三觀所觀十界三諦之境。能究盡者。
G157n2601_p1030a06║正今家所傳心印能觀之一心三觀。此之三觀。在因總名一心。派之在六根圓通。
G157n2601_p1030a07║在果名為佛之知見。然有開示悟入四位之不同。若欲究盡。惟在諸佛。故曰惟佛
G157n2601_p1030a08║與佛乃能究盡。又曰。假使滿世間。皆如舍利弗。盡思共度量。不能測佛智。正
G157n2601_p1030a09║使滿十方。皆如舍利弗。及餘諸弟子。亦滿十方剎。盡思共度量。亦復不能知。
G157n2601_p1030a10║此言聲聞之智若舍利弗者。既惟得一偏空之智。以灰身滅智為究竟。於一心三觀
G157n2601_p1030a11║一空一切空者了無交涉。故不能知少分也。又曰。辟支佛利智。無漏最後身。亦
G157n2601_p1030a12║滿十方界。其數如竹林。斯等共一心。於億無量劫。欲思佛實智。莫能知少分。
G157n2601_p1030a13║此亦以偏空之智、雖正習俱斷、勝於聲聞。亦於一心三觀一空一切空者了無交涉。
G157n2601_p1030a14║故曰稻麻二乘不知斯義也。又曰。新發意菩薩。供養無數佛。了達諸義趣。又
G157n2601_p1031a01║能善說法。如稻麻竹葦。充滿十方界。一心以妙智。於恒河沙劫。咸皆共思惟。
G157n2601_p1031a02║不能知佛智。此言新法意菩薩。以出假之智。了達義趣。善說法要。雖勝二乘。
G157n2601_p1031a03║既不能了達三觀之智一假一切假。故不能知一心三觀權實相即之佛智也。又曰。
G157n2601_p1031a04║不退諸菩薩。其數如恒沙。一心共思求。亦復不能知。此以別教菩薩修但中之智。
G157n2601_p1031a05║雖登三種不退之位。既不能知圓融三觀舉一即三言三即一、一中一切中無真無
G157n2601_p1031a06║假而不中之旨。故雖一心共思求。亦復不能知也。此皆約心之勝劣知與不知為言。
G157n2601_p1031a07║初不以地位高下為論。譬如朝廷設官分職。則諸生但步後塵。至於戰勝棘圍。
G157n2601_p1031a08║則宿仕亦謙先輩。所以圓人初心。佛讚以為頻伽在鷇、聲逾眾鳥。太子處胎、貴
G157n2601_p1031a09║壓群臣者。益得悟乎此也。
G157n2601_p1031a10║丙四明此旨的在法華
G157n2601_p1031a11║△如此三千。通依諸部。的在法華。蓋由昔經一有兼帶之過。二有隔偏之失。今經
G157n2601_p1031a12║非但純一無雜。復能開麤即妙。題稱妙法。良在茲焉。
G157n2601_p1031a13║通依諸部者。如前所說。在諸大乘。立名不同。一依華嚴能隨染淨緣遂分十法界。
G157n2601_p1031a14║二依法華諸法實相。三依涅槃闡提善人二人俱有性善性惡三因。四依請觀音單
G157n2601_p1032a01║名毒害。通依雖然如此。若論正意。則的在法華。蓋由昔經所談雖妙。奈何墮於
G157n2601_p1032a02║二偏。即一有兼帶之過。二有隔偏之失。正以華嚴不惟有兼別教三觀以明圓頓三
G157n2601_p1032a03║觀之過。兼有圓頓永與別教相隔之失。方等諸經。則對偏觀以明圓觀。般若諸經。
G157n2601_p1032a04║則帶偏觀以明圓觀。如是二時。亦莫不圓與偏隔。具在維摩等諸經中說。茲不
G157n2601_p1032a05║繁引。今經欲令眾生開示悟入佛之知見。三乘同會一佛乘。九界咸歸一佛界。無
G157n2601_p1032a06║前兼帶過失。復能開前三乘九界兼帶之麤。令成一乘幽微之妙。猶如神仙九轉還
G157n2601_p1032a07║丹。非惟服之使人還元復本。兼能使人蛻骨昇仙。故經題稱為妙法者。具茲二妙。
G157n2601_p1032a08║一相待妙。即無復前兼帶之麤。二絕待妙。即開前諸麤悉皆成妙。如舍利弗尊
G157n2601_p1032a09║者之領解云。今日乃知真是佛子、從佛口生、從法化生、得佛法分。言得分者。
G157n2601_p1032a10║即以自證偏空之智。而能了悟一空一切空無假無中而不空。雖無不空。乃即分之
G157n2601_p1032a11║空。故曰得佛法分也。此領即相待為絕待之妙也。迦葉等四大尊者亦云。今法王大
G157n2601_p1032a12║寶自然而至、如佛子所應得者皆已得之。此領即絕待為相待之妙也。
G157n2601_p1032a13║丙五約譬喻顯觀微妙
G157n2601_p1032a14║△是知用此絕待妙法為觀體者。方譬日光不與暗共。
G157n2601_p1033a01║絕待妙法為觀體者。如前文明三觀理體。通依諸部。的在法華。三千三諦性善惡
G157n2601_p1033a02║三因三德。皆絕待之觀體也。何則。蓋他宗雖知性具善也。不知性具惡故。是則
G157n2601_p1033a03║要須待九界之修惡顯佛界之修善。以觀三諦成乎三觀。或偏修空假中。如此修之。
G157n2601_p1033a04║名為以相待之妙而為觀體。安如今家觀九界修惡緣了、即性惡緣了、性惡融通、
G157n2601_p1033a05║無法不趣、任運攝得佛界性善。是為絕待觀體。無可形待。故曰猶如日光不與
G157n2601_p1033a06║暗共。此引大師法華玄義教相文中演華嚴三譬以為五譬。華嚴三譬。即譬如日出。
G157n2601_p1033a07║先照高山。次照幽谷。三照平地。大師演平地之譬以為三。共譬五時。一如日
G157n2601_p1033a08║初出先照高山。此如華嚴。次照幽谷。此如三藏。次照平地。此如淨名方等。次
G157n2601_p1033a09║照禺中。此如大品。廣如彼說。次日輪停午。日光普照。高下悉均平。土圭測影。
G157n2601_p1033a10║不縮不盈。若低頭。若小音。若散亂。若微善。皆成佛道。不令有人獨得滅度。
G157n2601_p1033a11║皆以如來滅度而滅度之。具如今經。故曰譬如日光不與暗共。
G157n2601_p1033a12║丙六約極談結成心印
G157n2601_p1033a13║△此乃終窮究竟極說。是為佛祖正傳心印。
G157n2601_p1033a14║終窮究竟極說者。如來為一大事因緣故。出興於世。欲令眾生開示悟入佛之知見。
G157n2601_p1034a01║所言欲令眾生者。十法界眾生也。若有一界不成佛道。則謂之不暢如來本懷。
G157n2601_p1034a02║如華嚴雖曰先照高山不從漸來。然但令菩薩成乎佛道。終不能令聲聞在座如聾如
G157n2601_p1034a03║啞者成乎佛道。此乃始說。亦是分說。不足以當終窮究竟極說佛祖正傳心印。又
G157n2601_p1034a04║如阿含十二年。純說乎小。無足以當。自不必言。又如方等八年。雖對小明大。
G157n2601_p1034a05║對偏明圓。然而示土有淨穢。現身有巨細。說法隨解。神力不共。是故見有淨穢。
G157n2601_p1034a06║聞有褒貶。嗅有簷蔔不簷蔔。華有著身不著身。慧有若干不若干。此乃漸中。
G157n2601_p1034a07║亦是分說。不足以當終窮究竟極說佛祖正傳心印。又如般若。雖帶通別二正說圓
G157n2601_p1034a08║教。然而但為菩薩說其實事。而不為我說斯真要。亦不足以當終窮究竟極說佛祖
G157n2601_p1034a09║正傳心印。惟至法華。既經向之多方調停。根性既純。可傳心印。權實二種智慧。
G157n2601_p1034a10║會歸一體。十界一切諸法。究竟實相。一切眾生。皆成佛道。世間諸相。無非
G157n2601_p1034a11║常住。昔之芽焦種敗者。莫不皆萌道芽。高原陸地不生蓮華者。一一授佛蓮華。
G157n2601_p1034a12║身子受華光王佛之記於先。迦葉受光明佛之記於次。故曰此乃終窮究竟極說是為
G157n2601_p1034a13║佛祖正傳心印也。
G157n2601_p1034a14║甲二明傳佛心印之迹　二　乙一明自行之迹　四　丙一正明祖承　二　丁一明
G157n2601_p1035a01║金口祖承　五　戊一傳迦葉
G157n2601_p1035a02║△佛以是傳之於迦葉。
G157n2601_p1035a03║佛傳迦葉。有通有別。通則法華。別則涅槃。通則法華者。世尊於法華會上告舍
G157n2601_p1035a04║利弗。如是妙法。諸法如來。時乃說之。時舍利弗於此法說領解。世尊授記。未
G157n2601_p1035a05║來作佛。號曰華光。復告舍利弗。今當復以譬喻更明此義。遂說有一大宅。欻然
G157n2601_p1035a06║火起。長者方便誘諭諸子。以羊鹿牛三車玩好之具。引之令出。然後等賜高廣大
G157n2601_p1035a07║白牛車。如來亦復如是。初說三乘。引導眾生。然後但以大乘而度脫之。時大迦
G157n2601_p1035a08║葉等四大聲聞。於此領解。遂說窮子之譬。謂如窮子捨父逃逝。五十餘年。後雖
G157n2601_p1035a09║遇會。志意下劣。二十年中。常令除糞。過是以後。心相體信。結會父子。正領
G157n2601_p1035a10║家業。自言我等昔來但樂小法。世尊以方便力。說如來智慧。今我方知世尊於佛
G157n2601_p1035a11║智慧無所吝惜。是故我等說本無心有所希求。今法王大寶自然而至。如佛子所應
G157n2601_p1035a12║得者皆已得之。於是世尊復告迦葉。說藥草喻。述成其解而語之曰。汝於未來當
G157n2601_p1035a13║得作佛。名曰光明。別則涅槃者。經云。佛告諸比丘。我今所有無上正法。悉以
G157n2601_p1035a14║付囑迦葉。當為汝等作大依止。是則迦葉得悟的傳。已在法華。涅槃會上。不過
G157n2601_p1036a01║為如來所化機緣將滅、迦葉之緣當興、別付囑之、令四眾知機緣有在也。蓋法華
G157n2601_p1036a02║諸法實相。即涅槃三德妙心。是知傳佛心印。不獨一人。法華會上同受記者。人
G157n2601_p1036a03║人皆得也。若論三根。則舍利弗最居其上。然而所悟之法相同。所授之記不異。
G157n2601_p1036a04║豈因悟之先後、令法而有差殊耶。
G157n2601_p1036a05║戊二歷代相承
G157n2601_p1036a06║△迦葉以是傳之於阿難。
G157n2601_p1036a07║此中亦有通別。通則同在法華。故法華經云。佛告阿難。汝於來世。當得作佛。
G157n2601_p1036a08║號山海慧自在通王如來。別則在於迦葉。故付法傳云。迦葉垂入滅時、以最勝法
G157n2601_p1036a09║付囑阿難、而作是言云云。是則約通途付法而言。而阿難不妨以兄視迦葉。而迦
G157n2601_p1036a10║葉以弟畜阿難。約別途付法而言。而阿難不妨以師事迦葉。而迦葉亦不妨以子畜
G157n2601_p1036a11║阿難。正以公在付法。而不必顧於行列也。阿難河中入風三昧。四派其身。法付
G157n2601_p1036a12║商那和修。修手雨甘露。現五百法門。法付優波毱多。多在俗得三果。受戒得四
G157n2601_p1036a13║果。法付提迦多。多登壇得初果。三羯磨得四果。法付彌遮迦。迦付佛馱難提。
G157n2601_p1036a14║提付佛馱密多。多授王三歸。降伏算者。法付脅比丘。比丘出胎髮白。手放光取
G157n2601_p1037a01║經。法付富那夜奢。奢論勝馬鳴。剃髮為弟子。鳴造賴吒和羅。妓音演無常苦空。
G157n2601_p1037a02║聞者悟道。法付迦毗摩羅。羅造無我論。論所向處。邪見消滅。法付龍樹。樹
G157n2601_p1037a03║生生身。龍生法身。造大悲方便論五千偈。大莊嚴論五千偈。大無畏論十萬偈。優婆
G157n2601_p1037a04║提舍論十萬偈。法付迦那提婆。婆鑿天眼。施萬肉眼。法付羅睺羅多。多識鬼名書。降
G157n2601_p1037a05║伏外道。法付僧佉難提。提說偈試羅漢。法付僧佉耶奢。奢遊海見城說偈。法付
G157n2601_p1037a06║鳩摩羅馱。馱見萬騎。記馬色。得人名。分別衣。法付闍夜多。多為犯重人作火
G157n2601_p1037a07║坑。令入懺悔。坑成池罪滅。法付婆修盤馱。馱付摩拏羅。羅分恒河為二分。自
G157n2601_p1037a08║化一分。法付鶴勒夜那。
G157n2601_p1037a09║戊三傳止師子
G157n2601_p1037a10║△乃至二十四代。傳之於師子比丘。
G157n2601_p1037a11║鶴勒夜那法付師子。師子為檀彌羅王所害。劍斬流乳。法付藏人、始迦葉、終師
G157n2601_p1037a12║子、二十三人。末田地、與商那同時。取之則二十四人。諸師皆金口所記。並是
G157n2601_p1037a13║聖人。能多利益。昔王不立廐於寺。立廐於屠。况好世值聖。甯無益耶。又婆羅
G157n2601_p1037a14║門貨髑髏。孔達者、半者、不者。達者、起塔禮供。得生天。聞法之要。功德若
G157n2601_p1038a01║此。佛為此益。付法藏也。摩訶止觀
G157n2601_p1038a02║戊四指所憑據
G157n2601_p1038a03║△師子遇難。不得其傳焉。是為金口祖承。皆見而知之者。出付法傳。
G157n2601_p1038a04║付法藏因緣經云。復有比丘。名曰師子。於罽賓國大作佛事。時彼國王。名彌羅
G157n2601_p1038a05║堀。邪見熾盛。心無正信。於罽賓國毀壞塔寺。殺害眾僧。即以利劍用斬師子頭。
G157n2601_p1038a06║頭中無血。唯乳流出。相付法人於是便絕。是則虎溪大師所說原有憑證。故非
G157n2601_p1038a07║杜撰之言。見而知之者。謂親目所覩師弟授受者也。若從經論所悟。則名聞而知
G157n2601_p1038a08║之者。又若從耳提面命。亦可名為聞而知之。若從紙墨傳授。亦可名為見而知之。
G157n2601_p1038a09║事在人用。初無定在也。
G157n2601_p1038a10║戊五他宗加唱
G157n2601_p1038a11║△或有前加六佛。後添四祖。說偈付法。拈華微笑。唱為教外別傳。經論無憑。人
G157n2601_p1038a12║皆不許。
G157n2601_p1038a13║余箋註於此。為其停筆者久之。或有不甘此說。從傍問之曰。虎溪師作傳佛心印
G157n2601_p1038a14║記。以弘天台之道足矣。何必吹毛求疵、妄生是非、抑至於是乎。吾師既為之作
G157n2601_p1039a01║註。何不為其融通兩家。以成後世無諍三昧乎。余對曰。唯唯否否。或又曰。何
G157n2601_p1039a02║為其然乎。余曰。拈華微笑。教外別傳。不立文字。直指人心。見性成佛。此禪
G157n2601_p1039a03║宗之碩談。佛法之篤旨。正天台觀心實相。離言說相、離文字相、離心緣相之妙
G157n2601_p1039a04║旨也。復何殊異於其間哉。蓋既曰直指人心見性成佛。尚何文字之有。既無文字。
G157n2601_p1039a05║尚何教之有。是則天台之所云聞教自合觀心、離指方能識月。亦即稱為教外別
G157n2601_p1039a06║傳不立文字可也。矧禪宗乎。第天台之不立文字。又未嘗以無說為是、有說為非。
G157n2601_p1039a07║如維摩所云無離文字說解脫相。是則今宗以之論教。謂之大教正傳可也。以之
G157n2601_p1039a08║論觀。謂之教外別傳亦可也。何獨天台。即達磨云吾有楞伽四卷可以印心。即以
G157n2601_p1039a09║稱之為大教正傳可也。是以禪宗五六葉。皆尚般若。至於永明。又則廣引佛祖誠
G157n2601_p1039a10║言。創為宗鏡一錄。以是言之。則教之不可廢明矣。即禪之不可廢亦明矣。此則
G157n2601_p1039a11║虎溪師之說。誠然太過。第經論無憑人皆不許之說。亦難言之也。何耶。正以師
G157n2601_p1039a12║子之後。禪家援禪經立為二十八代。復斥付法傳止於師子。謂之為訛。其間碩諍。
G157n2601_p1039a13║不獨今日。蓋當時嵩明教禪師據禪經作定祖圖。以付法傳斥為可焚。而吳興普
G157n2601_p1039a14║照大師。曾作祖說以救之。又三年。嵩師知禪經有不通。輒云傳寫有誤。普照師
G157n2601_p1040a01║復作止訛以折之。其略有曰。契嵩立二十八祖。妄據禪經。熒惑天下。斥付法藏
G157n2601_p1040a02║為謬書。此由唐智炬作寶林傳。因禪經有九人。其第八名達摩多羅。第九名般若
G157n2601_p1040a03║密多羅。故智炬見達摩兩字。乃移居於般若多羅之後。又取他處二名婆舍斯多不
G157n2601_p1040a04║如密多。以繼二十四人。總之為二十八。炬妄陳於前。嵩謬附於後。瀆亂正教。
G157n2601_p1040a05║瑕玷禪宗。余嘗面折之。而嵩莫知愧。又據僧祐三藏記傳律祖承五十三人最後名
G157n2601_p1040a06║達摩多羅。而智炬取為梁朝達摩。殊不知僧祐所記、乃載小乘弘律之人。炬嵩既
G157n2601_p1040a07║尊禪祖為大乘。何得反用小乘律人為之祖耶。况禪經且無二十八祖之名。與三藏
G157n2601_p1040a08║記並明聲聞小乘禪耳。炬嵩既無教眼。纔見禪字。認為己宗。是則反貶梁朝達摩
G157n2601_p1040a09║但傳小乘禪法。厚誣先聖。其過非小。（佛祖統記）以是而知則經論無憑人皆不
G157n2601_p1040a10║許之言。過在後人。非關達摩也。故昔四明志磐法師嘗為之說曰。佛所得宿命。
G157n2601_p1040a11║記未來成道。雖累億劫。必能前知。豈今記祖止二十四。竊原佛意。當用二義。
G157n2601_p1040a12║一者以師子遭命難。為傳持之一厄。二者此後諸祖雖有其繼。恐非四依大聖之比。
G157n2601_p1040a13║以故金口齊此而言。非謂無繼祖也。世或謂師子遭難不傳法者。癡人之言耳。
G157n2601_p1040a14║吾宗謂祖承止師子。而禪林加四人。於是競相是非。連代不息。試以大意决之。
G157n2601_p1041a01║則無所為礙。謂師子雖遭命難。非無弟子可以傳法。特不在金口預記之數耳。然
G157n2601_p1041a02║則加以四人。至於達摩。而始為東土之來。謂之二十八人。斯亦何害。但言四人
G157n2601_p1041a03║相承傳之達摩。則可矣。今乃妄引禪經之證。適足以自取其不實也。嵩明教作定
G157n2601_p1041a04║祖圖。謂禪經具載二十八祖。今檢經但列九人。而名多不同。普照昉師作止訛以
G157n2601_p1041a05║斥之。宜矣。
G157n2601_p1041a06║丁二明天台祖傳　二　戊一正明祖傳　四　己一大法東傳
G157n2601_p1041a07║△洎漢明夜夢佛法流東。
G157n2601_p1041a08║統記云。東漢明帝永平七年。帝夢金人丈六。項佩日光。飛行殿庭。旦問群臣。
G157n2601_p1041a09║莫能對。太史傅毅進曰。臣聞周昭之時。西方有聖人者出。其名曰佛。帝乃遣中
G157n2601_p1041a10║郎將蔡愔秦景博士王遵十八人。使西域。訪求佛道。十年。蔡愔等於中天竺大月
G157n2601_p1041a11║氏國。遇迦葉摩騰竺法蘭。得佛倚像梵本經六十萬言。載以白馬。達雒陽。騰蘭
G157n2601_p1041a12║以沙門服謁見。館於鴻臚寺。十一年。勑雒陽城西雍門外立白馬寺。摩騰始譯四
G157n2601_p1041a13║十二章經。藏梵本於蘭臺石室。圖佛像於西陽城門及顯節陵上。此為東土有三寶
G157n2601_p1041a14║之始。自西漢至東漢迨乎魏晉六朝。西天求法者。代不乏人。東土譯經者。世有
G157n2601_p1042a01║其德。晉安帝時。鳩摩羅什在姚秦譯妙法蓮華經遺教經維摩經大智度論。此之數
G157n2601_p1042a02║譯。皆為天台悟入之本。
G157n2601_p1042a03║己二北齊橫宗　三　庚一明宗由
G157n2601_p1042a04║△至北齊之間。有慧文師。因探釋論。悟一心三智。橫宗龍樹。
G157n2601_p1042a05║師夙稟圓乘。天真獨悟。因閱大智度論。引大品云。欲以道智具足道種智。當學
G157n2601_p1042a06║般若。欲以道種智具足一切智。當學般若。欲以一切智具足一切種智。當學般若。
G157n2601_p1042a07║欲以一切種智斷煩惱及習。當學般若。論自問曰。一心中得一切智道種智一切
G157n2601_p1042a08║種智、斷一切煩惱及習。今云何言以一切智具足一切種智以一切種智斷煩惱及習。
G157n2601_p1042a09║答曰。實一切一時得。此中為令人信般若波羅密故。次第差別說。欲令眾生得
G157n2601_p1042a10║清淨心。是故如是說。復次雖一心中得。亦有初中後次第。如一心中有三相。生
G157n2601_p1042a11║因緣住。住因緣滅。又如心心數法不相應諸行及身業口業。以道智具足一切智、
G157n2601_p1042a12║以一切智具足一切種智。以一切種智斷煩惱及習。亦如是。師依此文以修心觀。
G157n2601_p1042a13║論中三智實在一心中得。且果既一心而得。因豈前後而獲。故此觀成時。證一心
G157n2601_p1042a14║三智。雙亡雙照。即入初住無生忍位。師又因讀中論。至四諦品偈云。因緣所生
G157n2601_p1043a01║法、我說即是空、亦名為假名、亦名中道義。恍然大悟。頓了諸法無非因緣所生。
G157n2601_p1043a02║而此因緣有不定有。空不定空。空有不二。名為中道。師既一依釋論。是知遠
G157n2601_p1043a03║承龍樹也。（統記）
G157n2601_p1043a04║庚二明遡源
G157n2601_p1043a05║△推而上之。即二十四祖中第十三師。
G157n2601_p1043a06║庚三結聞知
G157n2601_p1043a07║△文師則聞而知之。以此授之南岳。
G157n2601_p1043a08║己三列祖正傳　二　庚一正明　五　辛一南嶽祖承
G157n2601_p1043a09║△南嶽克證法華三昧。獲六根清淨。傳之於天台。
G157n2601_p1043a10║師因讀妙勝定經。見讚美禪定。乃徧親禪德。學摩訶衍。常居林野。經行修禪。
G157n2601_p1043a11║後謁文師。咨受口訣。授以觀心之法。晝則驅馳僧事。夜則坐禪達旦。始三七日。
G157n2601_p1043a12║初發少靜。觀見一生善惡業相。轉復勇猛。禪障忽起。四肢緩弱。身不隨心。
G157n2601_p1043a13║即自觀察我今病者皆從業生。業由心起。本無外境。反見心源。業非可得。遂動
G157n2601_p1043a14║八觸。發根本禪。因見三生行道之迹。夏竟受歲。將欲上堂。乃感歎曰。昔佛在
G157n2601_p1044a01║世。九旬究滿。證道者多。吾多虛受法歲。內媿深矣。將放身倚壁。豁然大悟法
G157n2601_p1044a02║華三昧。自是之後。所未聞經。不疑自解。（統記）
G157n2601_p1044a03║辛二天台祖承
G157n2601_p1044a04║△天台靈嶽。親承大蘇。妙悟持因靜發。證不由他。故用法華妙旨。結成三千絕待
G157n2601_p1044a05║妙觀。傳之於章安。
G157n2601_p1044a06║師於陳文帝天嘉元年。時思禪師止光州大蘇山。即往頂拜。思師曰。昔日靈山同
G157n2601_p1044a07║聽法華。宿緣所追。今復來矣。即示普賢道場。為說四安樂行。昏曉苦到。如教
G157n2601_p1044a08║研心。切柏代香。柏盡繼之以栗。卷簾進月。月沒燎之以松。經二七日。誦經至
G157n2601_p1044a09║是真精進、是名真法供養如來。身心豁然。寂而入定。持因靜發。照了法華。若
G157n2601_p1044a10║高暉之臨幽谷。達諸法相。如長風之遊太虛。將證白師。南岳更為開演。凡自心
G157n2601_p1044a11║所悟。及從師咨受。四夜加進。功逾百年。南岳歎曰。非汝弗證。非我莫識。所
G157n2601_p1044a12║入定者。法華三昧前方便也。所發持者。初旋陀羅尼也。縱令文字之師。千群萬
G157n2601_p1044a13║眾。汝之辯才。不可窮矣。當於說法人中最為第一。（統記）
G157n2601_p1044a14║辛三章安祖承
G157n2601_p1045a01║△章安結集法藏。傳之於二威。
G157n2601_p1045a02║師七歲入攝靜寺。依慧極。日記萬言。年二十受具戒。天縱慧解。一聞不忘。陳
G157n2601_p1045a03║至德初謁智者於修禪寺。稟受觀法。研繹既久。頓蒙印可。因為侍者。隨所住處。
G157n2601_p1045a04║所說法門。悉能領解。禎明元年。隨智者止金陵光宅。聽講法華。隋開皇十三
G157n2601_p1045a05║年夏。受法華玄義於江陵玉泉。十四年夏。受圓頓止觀於玉泉。至於餘處講說。
G157n2601_p1045a06║聽受之次。悉與結集。大小部帙。百有餘卷。傳諸未聞。皆師之功也。故贊者曰。
G157n2601_p1045a07║昔在智者為佛所使。以靈山親聞法華之旨。惠我震旦。乃開八教。明三觀。縱
G157n2601_p1045a08║辯宣說以被當機可也。至於末代傳弘之寄。則章安侍右。以一徧記之才。筆為論
G157n2601_p1045a09║疏。垂之將來。殆與慶喜結集同功而比德也。微章安。吾恐智者之道絕聞於今日
G157n2601_p1045a10║矣。（統記）
G157n2601_p1045a11║辛四三師祖承
G157n2601_p1045a12║△威傳左溪。左溪傳之於荊溪。
G157n2601_p1045a13║法華尊者。投章安為師。受具之後。咨受心要。定慧俱發。即證法華三昧。唐上
G157n2601_p1045a14║元元年。至軒轅煉丹山。晝講夜禪。手寫藏典。於是名其地曰法華。既而學者子
G157n2601_p1046a01║來習禪者三百人。聽講者七百眾。常分為九處安居。師與天宮同時行化。若橫論
G157n2601_p1046a02║祇成八世。豎分則有九代也。（統記）天宮尊者。總角之歲。祝髮受具。聞法華
G157n2601_p1046a03║大弘天台之道。即往受業。晝夜惟勤三觀法門。頓獲開悟。時人見其深入威師之
G157n2601_p1046a04║室。遂與小威師稱之。歸止東陽。深居山谷。自法華入滅之後。登門求道者。不
G157n2601_p1046a05║知其數。傳法之的。惟左溪耳。左溪尊者。九歲肄業清泰寺。受經日過七紙。落
G157n2601_p1046a06║髮得戒。聞天宮盛弘止觀。即往求學。未幾。一家宗趣。解悟無遺。常以十八種
G157n2601_p1046a07║物。行頭陀行。依憑巖穴。建立招提。面列翠峰。左縈碧澗。因自號曰左溪。誨
G157n2601_p1046a08║人無倦。講不待眾。一鬱多羅四十餘年。一尼師壇終身不易。食無重味。居必偏
G157n2601_p1046a09║廈。非因討尋經論。不虛然一燈。非因瞻禮聖容。不虛行一步。未嘗因利說一句
G157n2601_p1046a10║法。未嘗因法受一毫財。遂得遠域龍象、鄰境耆耋、爭趨以前。填門擁室。若冬
G157n2601_p1046a11║陽夏陰弗召而自至也。（統記）
G157n2601_p1046a12║辛五荊溪祖承
G157n2601_p1046a13║△荊溪廣作傳記。輔翼大義。昭如日星。
G157n2601_p1046a14║師年十七。訪道浙右。遇金華方巖。授以止觀之法。開元十八年。始從學左溪。
G157n2601_p1047a01║溪與之語。知為道器。嘗謂師曰。汝曾何夢。答曰。疇昔之夜。夢披僧服。掖二
G157n2601_p1047a02║輪遊大河中。溪曰。嘻。豈當以止觀之法度群生於生死之淵乎。遂以處士服受教觀
G157n2601_p1047a03║之道。天寶七載。始解縫掖。著僧伽黎。尋詣會稽一律師。博究律部。久之。演
G157n2601_p1047a04║止觀於吳門。開元左溪既沒。師挈密藏。獨運東南。謂門弟子曰。道之難行也。
G157n2601_p1047a05║我知之矣。古之人嘗靜以觀其復。動以應其物。二俱不住。乃蹈乎中庸。今之人
G157n2601_p1047a06║或蕩於空。或膠於有。自病病他。道用不振。將欲取正。舍予誰歸。於是大啟妙
G157n2601_p1047a07║法。旁羅萬行。盡攝諸相。入於無間。即文字以達觀。導語默以還源。乃祖述所
G157n2601_p1047a08║傳。著為記文。凡數十萬言。使一家圓頓之教悉歸於正。每以智者破斥南北之後。
G157n2601_p1047a09║百餘年間。學佛之士。莫不自謂雙弘定慧。圓照一乘。初無單輪隻翼之弊。而
G157n2601_p1047a10║自唐以來。傳衣鉢者。起於庾嶺。談法界闡名相者。盛於長安。是三者。皆以道
G157n2601_p1047a11║行卓犖、名播九重、為帝王師範。故得侈大其學、自名一家。然而宗經弘論。判
G157n2601_p1047a12║釋無歸。講華嚴者。唯尊我佛。讀唯識者。不許他經。師追援其說辨而論之。曰
G157n2601_p1047a13║金錍。曰義例。皆孟子尊孔道闢楊墨之辭。識者謂荊溪不生、則圓義將永沈矣。
G157n2601_p1047a14║庚二結見知
G157n2601_p1048a01║△復推而下之。皆見而知之者。
G157n2601_p1048a02║己四二祖正宗　二　庚一螺溪祖承　二　辛一宗由
G157n2601_p1048a03║△一家教觀。光被四海。始則安史作難。中因會昌廢除。後因五代兵火。教藏滅絕。
G157n2601_p1048a04║幾至不傳。
G157n2601_p1048a05║辛二訪聞
G157n2601_p1048a06║△螺溪訪夫舊聞。網羅天下。錢王遣使高麗日本。教觀復還。再行江淛。
G157n2601_p1048a07║師云白二親。求出家。乃入開元。依師誦法華。期月而徹。年十九。祝髮具戒。
G157n2601_p1048a08║詣會稽學律。深達持犯。乃造天台。學止觀於竦法師。其所領解。猶河南一徧照
G157n2601_p1048a09║也。嘗寓四明育王寺。夢登國清。上方有寶幢座。題曰文殊臺。欄楯外隔。欲入
G157n2601_p1048a10║不可。俄見觀音從堂而出。手却行馬。（即叉欄）低回相接。忽覺自身與觀音體
G157n2601_p1048a11║合為一。自是之後。樂說無盡。初天台教迹。遠自安史挺亂。近因會昌焚毁。殘
G157n2601_p1048a12║編斷簡。傳者無憑。師每痛念。力網羅之。先於金華古藏僅得淨名一疏。吳越忠
G157n2601_p1048a13║懿王。因覽永嘉集有同除四住、此處為齊、若伏無明、三藏即劣之語。以問韶國
G157n2601_p1048a14║師。韶曰。此是教義。可問天台寂師。王即召師出金門。建講以問前義。師曰。
G157n2601_p1049a01║此出智者妙玄。自唐末喪亂。教籍散毁。故此諸文多在海外。於是吳越王遣使十
G157n2601_p1049a02║人。往日本國。求取教典。既回。王為建寺螺溪。扁曰定慧。賜號淨光法師。一
G157n2601_p1049a03║家教學。鬱而復興。師之力也。
G157n2601_p1049a04║庚二四明祖承　二　辛一明祖承
G157n2601_p1049a05║△傳至於四明。荊溪未記者記之。四三昧難行者悉行之。中興此道。如大明在天。
G157n2601_p1049a06║不可掩也。
G157n2601_p1049a07║師之父以枝嗣未生。與妻禱佛。夢神僧攜童子遺之曰。此佛子羅睺羅也。七歲白
G157n2601_p1049a08║父求出家。遂往依太平興國寺洪選師。十五具戒。專探律部。太平興國四年。從
G157n2601_p1049a09║寶雲學教觀。居一月。自講心經。聽者服其速悟。五年。其父夢師跪於寶雲之前。
G157n2601_p1049a10║雲以瓶水注於口。自是圓頓之旨一受即了。專務講懺。所著記鈔懺儀三十餘卷。
G157n2601_p1049a11║章問數十條。稟法領徒者三十人。入室四百八十人。升堂千人。贊者曰。唐之
G157n2601_p1049a12║末造。天下喪亂。台宗典籍。流散海東。當是時為其學者。至有兼講華嚴以資說
G157n2601_p1049a13║飾。暨宋龍興。此道尚晦。螺溪寶雲之際。遺文復還。雖講演稍聞。而曲見之士
G157n2601_p1049a14║氣習未移。故恩清兼業於前。昭圓異議於後。齊潤以他黨而外侮。淨覺以吾子而
G157n2601_p1050a01║內畔。皆足以混亂法門壅塞祖道。四明法智。以上聖之才。當中興之運。東征西伐。
G157n2601_p1050a02║再清教海。功業之盛。可得而思。是以立陰觀妄。別理隨緣。究竟蛣蜣。理毒
G157n2601_p1050a03║性惡。唯色唯心之旨。觀心觀佛之談。三雙之論佛身。即具之論經體。十不二門
G157n2601_p1050a04║之指要。十種三法之觀心。判實判權。說修說性。凡章安荊溪未暇結顯諸深法門。
G157n2601_p1050a05║悉表而出之。以為駕御群雄之策。付託諸子之計。自荊溪而來。九世二百年矣。
G157n2601_p1050a06║弘法傳道。何世無之。備眾體而集大成。闢異端而隆正統。唯法智一師耳。是
G157n2601_p1050a07║宜陪位列祖。稱為中興。用見後學歸宗之意。今淛河東西號為教黌者。莫不一遵
G157n2601_p1050a08║四明之道。回視山外諸師。固已無噍類矣。然則法運無窮之繫。其有在於是乎。
G157n2601_p1050a09║此文所記。跨節省文。若具記。則荊溪傳興道。興道傳至行。至行傳正定。正定
G157n2601_p1050a10║傳妙說。妙說傳高論。高論傳螺溪。螺溪傳寶雲。寶雲傳四明。共十七世也。
G157n2601_p1050a11║辛二結聞知
G157n2601_p1050a12║△此亦聞而知之者。
G157n2601_p1050a13║戊二賢者讚美
G157n2601_p1050a14║△故翰林梁敬之。謂之抗折百家、超過諸說。員外柳子厚。謂之去聖逾遠、異端並
G157n2601_p1051a01║起、唯天台大師為得其說。二賢者。豈虛美而諂附之耶。
G157n2601_p1051a02║梁公之文。載智者大師傳論。柳公之文。載無姓和尚碑。
G157n2601_p1051a03║丙二諸宗不知　四　丁一指失　二　戊一通指
G157n2601_p1051a04║△諸宗既不知性具惡法。若論九界。唯云性起。縱有說云圓家以性具為宗者。只知
G157n2601_p1051a05║性具善也。不知性具惡故。雖云煩惱即菩提生死即涅槃。鼠唧鳥空。有言無旨。
G157n2601_p1051a06║必須翻九界修惡、證佛界性善。
G157n2601_p1051a07║諸宗者。通指天台宗教之外一切諸宗也。
G157n2601_p1051a08║戊二別指　二　己一出文
G157n2601_p1051a09║△以至直指人心見性成佛即心是佛等。乃指真心成佛。非指妄心。
G157n2601_p1051a10║己二引證　二　庚一一人
G157n2601_p1051a11║△故有人云。即心是佛。真心耶。妄心耶。答真心也。
G157n2601_p1051a12║庚二又人
G157n2601_p1051a13║△又有人云。修證即不無。染污即不得。
G157n2601_p1051a14║虎溪師出文雖明指禪宗。而引人言為證。不明指者。不欲直斥其諱也。據下文直
G157n2601_p1051a15║引圭峰。則知此中多是禪源詮中之語。蓋禪宗創直指人心見性成佛之旨。未嘗見
G157n2601_p1052a01║其有真心妄心之分。如二祖慧可曰。我心未甯。乞師為安。初祖曰。將心來與汝
G157n2601_p1052a02║安。可曰。覓心了不可得。祖曰。我與汝安心竟。三祖僧璨問二祖。弟子身纏風
G157n2601_p1052a03║恙。請和尚懺罪。師曰。將罪來與汝懺。璨曰。覓罪不可得。師曰。與汝懺罪竟。
G157n2601_p1052a04║四祖道信問三祖曰。願和尚慈悲。乞與解脫法門。祖曰。誰縛汝。信曰。無人
G157n2601_p1052a05║縛。祖曰。何更求解脫乎。信於言下大悟。五祖至四祖問曰。子何姓。答曰。姓
G157n2601_p1052a06║即有不是常姓。祖曰是何姓。答曰是佛性。祖曰汝無姓耶。答曰性空故無。六祖
G157n2601_p1052a07║呈五祖偈云。菩提本無樹。明鏡亦非臺。本來無一物。何處惹塵埃。六祖對永嘉
G157n2601_p1052a08║玄覺禪師曰。何不體取無生、了無速乎。如此直截指示。何嘗分真分妄。故知皆
G157n2601_p1052a09║是知解宗徒穿鑿之過。非關古人事也。
G157n2601_p1052a10║丁二判教
G157n2601_p1052a11║△此乃獨標清淨法身。以為教外別傳之宗。揀云報化非真佛。亦非說法者。然大功
G157n2601_p1052a12║大用。非無報化。若解通報化。即滯染污。緣非護念。不能頓見法身。
G157n2601_p1052a13║據其揀去報化二身云非真佛。又復揀去說法應身。雖亦知其大功大用非無報化。
G157n2601_p1052a14║此皆高推以為果地聖境。初心絕非其分。蓋初心之人解通報化。即滯染污。必須
G157n2601_p1053a01║護念。方能頓見清淨法身。正因不知九界修惡緣了即是佛界正因故也。
G157n2601_p1053a02║丁三結成
G157n2601_p1053a03║△是皆不出但中之義。尚未能知佛界但中性具三身。豈能知九界三身耶。以善惡言
G157n2601_p1053a04║之。偏屬性善。十界言之。偏屬佛界。真妄言之。偏屬於真。九識言之。偏屬真
G157n2601_p1053a05║常淨識。四教言之。偏屬別教。陰等十境言之。屬菩薩境。
G157n2601_p1053a06║佛界但中性具三身者。此斥他宗。雖然成但中之見。只知豎論三修。未知本教橫
G157n2601_p1053a07║具三因一是法身二是報應。况復知性具九界具足三身乎。故圓人迷則俱迷。佛界
G157n2601_p1053a08║三身俱隱。悟則俱悟。九界三身俱顯。
G157n2601_p1053a09║丁四通斥　二　戊一正斥
G157n2601_p1053a10║△未離三障四魔。何名圓頓心印。
G157n2601_p1053a11║三障四魔。已如前判。
G157n2601_p1053a12║戊二重判
G157n2601_p1053a13║△故知諸師言即。指真即真。非指妄即真。是則合云菩提即菩提涅槃即涅槃也。既
G157n2601_p1053a14║非即陰而示。又無修發之相。偏指佛界真心一破一立。若非別教緣理斷九。推與
G157n2601_p1054a01║何耶。
G157n2601_p1054a02║大凡教之所以稱圓頓者。貴在即愚而智、即縛而脫、即生而佛、即凡而聖。是以
G157n2601_p1054a03║淨名言生死即涅槃、煩惱即菩提。寶篋云眾生即佛。維摩云一切皆如。悉此意也。
G157n2601_p1054a04║諸宗不知此意。乃指真即真。豈非菩提即菩提等耶。
G157n2601_p1054a05║丙三斥闇主謬破　二　丁一出計　三　戊一出所闇之本
G157n2601_p1054a06║△又復不了性惡即佛性異名。煩惱心生死色皆無佛性。
G157n2601_p1054a07║戊二出所計之宗　二　己一相宗
G157n2601_p1054a08║△煩惱心無佛性。故相宗謂定性二乘極惡闡提不成佛。
G157n2601_p1054a09║己二性宗
G157n2601_p1054a10║△生死色無佛性。故彼性宗謂牆壁瓦礫不成佛。
G157n2601_p1054a11║戊三出所計之旨　三　己一出
G157n2601_p1054a12║△須破九界煩惱生死修惡。顯佛界性善佛性。
G157n2601_p1054a13║己二破
G157n2601_p1054a14║△故但知果地融通。不了因心本具。
G157n2601_p1055a01║己三示
G157n2601_p1055a02║△若爾。非但無情無性。有情亦無。何者。須約真如心說唯心。則成遮那有佛性。
G157n2601_p1055a03║真常色說唯色。則成寂光有佛性。何關有情煩惱心無情生死色耶。具如金錍中說。
G157n2601_p1055a04║相宗之人立五性宗。一聲聞性。二緣覺情。三闡提性。此三種人永不成佛。故曰
G157n2601_p1055a05║定性二乘極惡闡提不成佛。惟許不定性菩薩性成佛。謂之三無二有。性宗雖勝於
G157n2601_p1055a06║相。又言無情惟許有法性。無有佛性。故云牆壁瓦礫不成佛。具如荊溪大師金剛
G157n2601_p1055a07║錍中說。
G157n2601_p1055a08║丁二謬破　二　戊一引他人謬破問
G157n2601_p1055a09║△問。有人云。南嶽天台。令依三諦之理修三止三觀。教義雖最圓妙。然其趣入門
G157n2601_p1055a10║戶次第。亦只是高僧所修四禪八定諸禪行相。唯達摩所傳頓同佛體。今此所明。
G157n2601_p1055a11║何相反耶。
G157n2601_p1055a12║此即圭峰禪師禪源詮都序語。
G157n2601_p1055a13║戊二以今宗正旨答　五　己一斥彼謬破
G157n2601_p1056a01║△答。良由他人見今家立第六識為所觀陰境。乃謂權教所詮。觀第九識。方同佛體。
G157n2601_p1056a02║如斯指斥。謬之甚矣。
G157n2601_p1056a03║圭峰言今家門戶次第者。門戶是指今宗初心所觀之境即第六識心。次第是今家所
G157n2601_p1056a04║歷之位。此圭峰但據天台三種止觀之一種。便爾謬破。不知今家有三種止觀。一
G157n2601_p1056a05║圓頓止觀。即摩訶止觀是也。二漸次止觀。即禪波羅密是也。三不定止觀。即六
G157n2601_p1056a06║妙門禪是也。若依禪門。且如所云。圓頓止觀。彼未夢見也。此三止觀所觀事境。
G157n2601_p1056a07║皆依六識。今記文所答。一往約境而言。故以六識而破之也。
G157n2601_p1056a08║己二示今正義
G157n2601_p1056a09║△前雖已辨。今更評之。若論境者。唯尚近要。即以第六識心以為所觀之境。知妙
G157n2601_p1056a10║三識未嘗暫離一見一思。雖唯一識。未嘗不以三識為觀。未嘗不以三識為境。
G157n2601_p1056a11║眾生在迷。故唯尚近要。故止觀道者即其近要而頓示之。蓋知七八九三種妙識未
G157n2601_p1056a12║嘗暫離六識見思。如善求水者必即波以汲。不善者則離波以求。是故今家雖以六
G157n2601_p1056a13║識而觀。未嘗不觀乎三識也。
G157n2601_p1056a14║己三反破他說　二　庚一破他
G157n2601_p1057a01║△若直以此心緣於佛界實相理者。如用藕絲懸山。徒增分別。絕念無由。
G157n2601_p1057a02║佛界境勝。猶如須彌。現前六識。喻如藕絲。
G157n2601_p1057a03║庚二顯今
G157n2601_p1057a04║△何者。此第六識既是見思熏起。能起忻厭分別。作善惡因。即是修惡。體此修惡
G157n2601_p1057a05║即是性惡。是為能觀觀法。復是所顯法門。
G157n2601_p1057a06║此之六識。雖是修惡之極。以今家有微妙三觀、體此修惡全性惡起、當體即是性
G157n2601_p1057a07║惡。豈不即以此而為能觀妙觀。即以此而為所顯法門。
G157n2601_p1057a08║己四引祖誥證　二　庚一引
G157n2601_p1057a09║△故荊溪云。忽都未聞性惡之名。安能信有性德之行。
G157n2601_p1057a10║庚二釋
G157n2601_p1057a11║△以由修惡即性惡。故三觀十乘。無惑可破。無理可顯。方名無作妙行。乃至果上
G157n2601_p1057a12║普現色身。垂形九界。遊戲六道。全性惡起。得名無謀而應。
G157n2601_p1057a13║修惡既即性惡。故無惑可破。修惡既即性惡。故無理可顯。如此修之。方名無作
G157n2601_p1057a14║妙行之妙因。方名無謀而應之妙果。
G157n2601_p1058a01║己五復斥於彼
G157n2601_p1058a02║△若也翻惡為善。斷惡證善。因中行成有作。果上作意神通。何異外道。如此稱為
G157n2601_p1058a03║頓同佛體。乃認魚目作明珠。指山雞為鸞鳳。雖三尺童子。亦知其謬。
G157n2601_p1058a04║丙四以圓更示　四　丁一約善惡極論
G157n2601_p1058a05║△若以性惡對乎性善。約十界次第迭論者。六界為惡。二乘為善。八界為惡。菩薩
G157n2601_p1058a06║為善。九界為惡。佛界為善。此之九一。乃是惡之際善之極。故今所辨。蓋就極
G157n2601_p1058a07║論。
G157n2601_p1058a08║今家論十界善惡。有偏論極論。今以九界為惡佛界為善。乃就極論。莫不直指九
G157n2601_p1058a09║界之人、若三惡、若三善、若二乘、若菩薩、所有修惡即是性惡、性惡融通見性
G157n2601_p1058a10║成佛而已。
G157n2601_p1058a11║丁二以圓別對明
G157n2601_p1058a12║△圓人性具善惡。故如君子不器。善惡俱能。體用不二。別人不具性惡。故如淳善
G157n2601_p1058a13║人不能造惡。為無明所牽方能造惡也。
G157n2601_p1058a14║君子不器文出論語。子曰君子不器。註曰器者各適其用、而不能相通、成德之士、
G157n2601_p1059a01║體無不具、故用無不周、非特一才一藝而已。今之取喻。則以其君子能文能武、
G157n2601_p1059a02║以並夫真如具善具惡、能隨染淨緣具造十法界。非如別教但中佛性、如淳善人、
G157n2601_p1059a03║但能善而不能惡、被惡人逼勉强作惡也。
G157n2601_p1059a04║丁三引經論證成　二　戊一釋論　二　己一正引論文
G157n2601_p1059a05║△釋論云。淫欲即是道。癡恚亦復然。如是三法中。具一切佛法。
G157n2601_p1059a06║己二釋修即性
G157n2601_p1059a07║△淫欲癡恚。修惡也。具一切佛法。即性惡也。
G157n2601_p1059a08║戊二法華　二　己一正引經文
G157n2601_p1059a09║△又經曰。彈指散華低頭合掌皆成佛。
G157n2601_p1059a10║己二釋修即性
G157n2601_p1059a11║△彈指等。修善也。皆成佛道者。即性善也。
G157n2601_p1059a12║丁四以力用結歸　二　戊一正明力用
G157n2601_p1059a13║△夫如是。莫不咸使法界有情、復此本有自性而已矣。
G157n2601_p1059a14║謂能如上約修性善惡而論。得悟乎此。則何有無情而不即佛。又何有有情修之而
G157n2601_p1060a01║不成佛。
G157n2601_p1060a02║戊二用之傳心
G157n2601_p1060a03║△故得山林之下。草澤之士。精究佛乘。弘宣聖化。或於師門耳提面命。見而知之。
G157n2601_p1060a04║或於經疏研幾索隱。聞而知之。見聞之間。兩心相照。玄領默契。名之為傳。
G157n2601_p1060a05║我心本具。不從他得。名為不傳。心雖本具。點示方知。是為傳此不傳之妙。如
G157n2601_p1060a06║印印心。是名心印。知此者名妙解。行此者名妙行。證此者名妙果。如此則能事
G157n2601_p1060a07║畢矣。
G157n2601_p1060a08║乙二明化他　三　丙一重明自行　二　丁一承上轉下
G157n2601_p1060a09║△如上所論。且在自行。未涉化他。
G157n2601_p1060a10║丁二釋成自行　四　戊一初祖
G157n2601_p1060a11║△何者。迦葉於譬說中一聞即悟。不假修持。具領五時施化。故曰說法據此故施開
G157n2601_p1060a12║自在。遂蒙如來述成授記。故知迦葉傳此心印。的在法華。聞譬者。妙解也。悟
G157n2601_p1060a13║入者。妙果也。故曰今法王大寶自然而至。
G157n2601_p1060a14║戊二餘人
G157n2601_p1061a01║△迦葉既爾。餘可例然。
G157n2601_p1061a02║戊三金口
G157n2601_p1061a03║△金口既然。
G157n2601_p1061a04║戊四今師
G157n2601_p1061a05║△今師亦爾。北齊一披其文。朗然大悟。南嶽九旬乃證。天台二七方克。故知從聞
G157n2601_p1061a06║而思思修而證。根性不同。證有遲速。
G157n2601_p1061a07║丙二正明化他　二　丁一標通別
G157n2601_p1061a08║△若論化他。名為付託。亦名囑累。仍有通別。通該四眾。別在迦葉。
G157n2601_p1061a09║丁二釋通別　二　戊一通該四眾
G157n2601_p1061a10║△如勸持讀誦囑累流通。乃在餘深法中示教利喜。聲聞則具有八千。菩薩則無量無
G157n2601_p1061a11║數。
G157n2601_p1061a12║戊二釋別在初祖　二　己一總標
G157n2601_p1061a13║△別則唯在迦葉。付囑不局一處。
G157n2601_p1061a14║己二別明　二　庚一明兩處付囑　二　辛一涅槃經
G157n2601_p1062a01║△故涅槃中雖不在會。欲令四眾咸知敬信有在。乃曰我今所有無上正法以付摩訶迦
G157n2601_p1062a02║葉。
G157n2601_p1062a03║辛二付法傳
G157n2601_p1062a04║△又付法傳云。化緣將畢。垂當滅度。告大弟子摩訶迦葉。如我今者將般涅槃。以
G157n2601_p1062a05║此深法用囑累汝。汝當於後敬順我意。廣宣流布。無令斷絕。若爾。經必有文。
G157n2601_p1062a06║不盡度耳。
G157n2601_p1062a07║庚二明佛有三意　三　辛一標
G157n2601_p1062a08║△所以獨付迦葉者。有三意故。
G157n2601_p1062a09║辛二釋
G157n2601_p1062a10║△一者如來緣謝。迦葉緣興。二者迦葉苦行。能令佛法久住。三者付於小果。化導
G157n2601_p1062a11║易行。例如淨明德佛付囑一切眾生喜見菩薩廣令流布是也。
G157n2601_p1062a12║辛三結
G157n2601_p1062a13║△蓋由緣不在彼。是以付託於斯。豈傳佛心印獨在迦葉、餘皆不了耶。
G157n2601_p1062a14║丙三斥他不知
G157n2601_p1063a01║△世人昧此。誣罔聖賢。妄生戱論。未能知此自行化他的傳之旨也。
G157n2601_p1063a02║甲三總結心印之妙　四　乙一正讚其妙　二　丙一法
G157n2601_p1063a03║△嗚呼。是為一家古今絕唱佛祖正傳。
G157n2601_p1063a04║丙二喻
G157n2601_p1063a05║△但白雪陽春。唱高和寡耳。
G157n2601_p1063a06║客有歌於郢中者。始曰下里巴人。國中屬而和之者數千人。其後為陽春白雪。屬
G157n2601_p1063a07║而和之者數十人。引商刻羽雜以流徵。國中和之者不過數人而已。是其曲彌高。
G157n2601_p1063a08║則其和彌寡。
G157n2601_p1063a09║乙二謙光自鄙
G157n2601_p1063a10║△則幸逢嘉運。不辭鄙陋。輒憑紙墨。以廣見聞。
G157n2601_p1063a11║乙三效古流通
G157n2601_p1063a12║△效法華若田若里。涅槃若樹若石。
G157n2601_p1063a13║若田若里者。法華經云。若城邑巷陌聚落田里。如其所聞。為父母宗親善友知識。
G157n2601_p1063a14║隨力演說。若樹若石者。涅槃經云。佛昔為婆羅門。於雪山修行。有羅剎唱云。
G157n2601_p1064a01║諸行無常、是生滅法。聞已欲求全偈。羅剎饑渴必得肉血食之。乃肯為說。因
G157n2601_p1064a02║得後半偈云。生滅滅已、寂滅為樂。遂徧書樹石。乃以身施之也。
G157n2601_p1064a03║乙四為下强毒　二　丙一法
G157n2601_p1064a04║△或生謗毀。庶幾强毒。
G157n2601_p1064a05║强毒者。譬喻也。譬如色聲香味觸五塵中皆有毒。見之聞之嗅之嘗之觸之皆能致
G157n2601_p1064a06║死。色如毒龍之目。見之即死。聲如塗毒之鼓。聞之即亡。香如毒龍之氣。嗅之
G157n2601_p1064a07║即喪。味如砒霜鴆毒。嘗之即傷。觸如毒蛇之口。螫之即斃。經中多約聲味以明。
G157n2601_p1064a08║如云塗毒之鼓、聞其聲者、隨其勢力、死有延速。置毒五味。亦復如是。此皆
G157n2601_p1064a09║反喻。以佛之大法。喻之如毒。人得聞之。使無明生死斷有遠近。謂之為死。又
G157n2601_p1064a10║謂之强毒者。眾生耽湎五欲。貪著小道。孰肯聞性具之宗。修圓頓之道。今虎溪
G157n2601_p1064a11║大師作心印記。使之見聞。雖即未信。他日必因之而悟入也。
G157n2601_p1064a12║丙二喻
G157n2601_p1064a13║△如獸渡河。豈敢顧於濡尾者也。
G157n2601_p1064a14║易曰。小狐汔濟濡其尾厲。蓋言狐之涉水。濡尾則不能濟。豈敢顧於濡尾者。良
G157n2601_p1065a01║以謗毁之人、亦與下強毒種子。遑恤其他。故曰如獸渡河豈敢顧於濡尾者也。足
G157n2601_p1065a02║徵記主之意。但欲佛之心印傳於天下萬世。不顧人之謗毁也。所謂將此深心奉塵
G157n2601_p1065a03║剎。虎溪大師其人歟。
G157n2601_p1065a04║
G157n2601_p1065a05║天台傳佛心印記註釋要卷下終