GA010n0009_p0449a01║普陀洛迦新志卷七
GA010n0009_p0449a02║古會稽　陶鏞　鑑定古翁山　王亨彥　輯
GA010n0009_p0449a03║營建門第七（內分亭祠、坊、塔、路、橋五子目。凡屋宇，除寺庵、茅篷外，如學校、醫院等，俱包在亭祠之內。）
GA010n0009_p0449a04║彌陀淨域，成就莊嚴。慈氏宮中，侈陳樓閣。况在塵寰之境，可無構造之工。斯山
GA010n0009_p0449a05║塔現多寶，妙證法華；街闢玉堂，恍遊清署。橋登智度，總歸般若之門；路號莊嚴，
GA010n0009_p0449a06║證入金剛之定。護法則天龍海若，紀贊則聖誥宸謨。非徒以壯遊觀，亦藉以增
GA010n0009_p0449a07║信嚮。志營建。
GA010n0009_p0449a08║亭祠（共四十三所）
GA010n0009_p0449a09║龍章閣宋嘉定七年，僧德韶建，安置寧宗「圓通寶殿」大道場諸御書。今廢，址不可
GA010n0009_p0449a10║考。（《裘志》）
GA010n0009_p0449a11║御製碑亭在護國永壽普陀寺。明萬曆三十五年，發帑千兩，遣御馬監太監党禮
GA010n0009_p0449a12║建。後廢。（《裘志》）
GA010n0009_p0450a01║玉音亭
GA010n0009_p0450a02║御製藏經序碑亭
GA010n0009_p0450a03║應制經贊序碑亭俱在本寺旁近。明鎮臣侯繼高建。今俱廢。（《裘志》）
GA010n0009_p0450a04║萬壽御碑亭一在普濟寺海印池北，五間。高三丈八尺，深四丈，廣共六丈。一在法
GA010n0009_p0450a05║雨寺第五層，五間。並清康熙四十一年建，安置康熙御製文碑石。法雨寺碑亭亦
GA010n0009_p0450a06║名天章閣、御書亭。又兩寺碑亭，皆豎蠲免錢糧碑於其旁。（《許》、《秦》志；採訪）
GA010n0009_p0450a07║清鄞屠粹忠〈法雨寺萬壽御碑亭記〉：今上御極之四十有一年，普陀法雨寺住持
GA010n0009_p0450a08║性統，創建萬壽御碑亭於圓通大殿之前。表恩榮、展祝釐，而垂久遠也。先是，二十
GA010n0009_p0450a09║八年，翠華南巡。因提臣陳世凱、鎮臣黃大來之請，賜帑建圓通等殿。三十八年春，
GA010n0009_p0450a10║皇帝復南幸，駐蹕杭州。性統迎駕謝恩，召見於行在，問勞再三，寵眷優渥。尋改前
GA010n0009_p0450a11║鎮海寺曰「法雨」。給江南黃瓦一十二萬、帑金千兩，補全未竟之工。賜額大殿，曰「天
GA010n0009_p0450a12║花法雨」；方丈，曰「修持淨業」。既又賜御搨米元章字一幀、御書《金剛經》一部。於時宸
GA010n0009_p0451a01║章輝爛，焜耀海天。性統深維聖恩罔極，臣僧何人？邀此異數。乃謀於提臣張雲翼、
GA010n0009_p0451a02║趙宏燦，鎮臣藍理、施世驃，郡邑臣甘國璧、繆燧，購美石，延良工，摹而鐫諸碑；且闢
GA010n0009_p0451a03║地構亭覆其上。自開闢以迄今茲，萬千年來，矗天章於鰲背、勒御翰於蛟頤，可謂
GA010n0009_p0451a04║奇矣！浴日月以助光華、驅龍象以護風雨，可謂壯矣！於其落成，性統寓書京邸，命
GA010n0009_p0451a05║粹忠記其事。因稽首載拜而言曰：「於哉！自古繼天御極之主，聖神文武、天縱多能，
GA010n0009_p0451a06║未有如我皇上者。維時車書一統，玉帛萬國，幅員之廣，亙古所無。洛迦，海外彈丸
GA010n0009_p0451a07║土耳，置之若有若無，寧遂以此損聖治於萬一？而聲教所訖，紺宇斯開；雨露一霑，
GA010n0009_p0451a08║天章以被。類而推之，無一夫不獲、無一物不得其所，可知也。御書，比年來，大小臣
GA010n0009_p0451a09║鄰，時受寵賜。上以榮其祖父，而下及其子孫。其摹而登以石、覆以亭者，莫不榮耀
GA010n0009_p0451a10║里黨。此皆臣子之分所宜自靖。性統內空五蘊，外捐萬有；乃所不能空且捐者，惟
GA010n0009_p0451a11║天子之殊恩。意其忠君愛國之心，勤懇無已，而寓之乎此，儒與釋，豈有異哉？曰『御
GA010n0009_p0451a12║碑』，表恩榮之自也；曰『萬壽』，展祝釐之忱也。他日望氣者，東海日出之隅，榮光四燭，
GA010n0009_p0452a01║雲漢昭囘。嗚呼！非中國有聖人，彼西方聖人之教，其能至是也哉？」（《許志》）
GA010n0009_p0452a02║御碑亭一在普濟寺，石坊下馬處，三間。圓頂，高三丈，深三丈二尺，廣共四丈六尺。
GA010n0009_p0452a03║一在法雨寺，第三層，五間。並建置雍正御製文碑石。（《許》、《秦》志）
GA010n0009_p0452a04║渡海紀事碑亭在普濟寺左。明巡撫尹應元建。清寺住持通旭重修。（《裘志》）
GA010n0009_p0452a05║明漢陽尹應元〈渡海紀事〉：大明萬曆三十一年癸卯夏五月，督撫浙江都御史漢
GA010n0009_p0452a06║陽尹應元，視師海上。時總戎都督僉事處州李承勳，𥳑銳卒數千以待。聞補陀山
GA010n0009_p0452a07║峙大海中。登此山，則諸凡險要，可指顧而知。又近歲聖母、皇上屢遣內官齎帑金，
GA010n0009_p0452a08║重修梵宇經藏。應元以為百聞不博一見，決筴往焉。總戎具舟卒，諦風潮，訂行期。
GA010n0009_p0452a09║海道副使同安王道顯、參將蘇州袁世忠、寧波知府建安鄒希賢、同知金谿黃櫸、
GA010n0009_p0452a10║推官宜興何士晉、定海縣知縣漳浦朱一鶚，悉從都御史。以是月十三日解纜，十
GA010n0009_p0452a11║五日抵補陀。既焚香頂禮觀音大士，遂歷海潮、陟絕巘、望滄溟，凝睇扶桑，周咨海
GA010n0009_p0452a12║島，真三生奇觀哉！夫普陀、海潮寺等耳，又同在一山。海潮巨剎宛然，恬不為異；而
GA010n0009_p0453a01║普陀名號最著，因災修復，殊非非常之原。一旦重以天子之命，勢必竦動遠近。鯨
GA010n0009_p0453a02║波叵測，偵備宜嚴。乃屬參鎮各官，整旅飭防，聞警即援，永期寧謐，萬萬弗遺君父
GA010n0009_p0453a03║憂！總戎暨諸司，分猷共念，可謂一時之盛。爰鐫石歲月，以告嗣來云。
GA010n0009_p0453a04║懷闕亭在烟霞館左。萬曆中，督造張隨建。今廢。（《裘志》）
GA010n0009_p0453a05║清淨境亭在寶陀寺南嶺上三摩地。明洪武庚戌，寺僧行丕建。今廢。（《裘志》宋濂〈清淨境亭銘〉）
GA010n0009_p0453a06║明金華宋濂〈清淨境亭銘〉：普陀洛迦山者，在東大洋海。梵語補怛洛迦，華言「小白
GA010n0009_p0453a07║華」。傳言山有二，皆觀音大士示現之地。其一自西竺，歷羅剎鬼國暨諸魔土，始至
GA010n0009_p0453a08║其境。其一即《華嚴大經》所說善財南詢之處，蓋今所也。山絕起海中，周圍僅百里。
GA010n0009_p0453a09║寶陀寺在山南。去寺三里，至潮音洞，洞腳插海，張頤欲飲。怒風驅濤，進退擊衝。洞
GA010n0009_p0453a10║巔通穴，曰「天窗」，白光注底如月。唐大中間，梵僧拜洞前，燔十指禱之。指且盡，大士
GA010n0009_p0453a11║為現身說法，授以七色寶石。自後人以誠感，輒應。或現紫金自在相，縞衣縹帶，珠
GA010n0009_p0453a12║瓔紛然。或現千首千臂，護法大神翼衛後先。稍轉而右，為善財洞，窈黑不可測。從
GA010n0009_p0454a01║洞折而北，有石類香鑪、類佛牙，奇甚。惟磐陀石，上最寬平，可坐百人。自石折而西，
GA010n0009_p0454a02║有獅子峯、有象巖、有佛手峯，皆以其形名。有三摩地，嘉木蕭森，怪石駢列。臥者、離
GA010n0009_p0454a03║立者、蹲欲起者、迎躍似舞者。其他勝概，難可數計。洪武庚戌春正月，部使者贛州
GA010n0009_p0454a04║劉君承直，與寶陀大師行丕，抱杖西東遊。使者曰：「此清淨境也，盍為亭？」大師乃建
GA010n0009_p0454a05║於寺之南嶺上。從三十尺，衡如之。左倚山，右入潮音洞云。予聞西方，國名淨土，纖
GA010n0009_p0454a06║穢不存。以黃金為地，寶樹重重。迦陵頻伽，能演妙法。人思至之，有不能得。豈意東
GA010n0009_p0454a07║海之區，清淨之境為近之耶？是宜大士顯靈於其地也。大師，字大基，行丕其名，鄞
GA010n0009_p0454a08║人也。宗說兼通，行解相應，蔚為時之名僧。初由佛隴昇主是山，匡眾說法，恢復產
GA010n0009_p0454a09║業。振興夫叢林法席者，非茲之可備載，故略而不書。銘曰：大海東匯　厥名惟瀛并
GA010n0009_p0454a10║包川洛　混合坤經鯨波四繞　龍島中停濯濯綠淨　皦皦青縈片滓弗立　纖塵不驚
GA010n0009_p0454a11║如蓮出水　類鑑含明流雲斂翳　新旭爭熒金沙布地　寶樹森屏巨石佛足　嵌洞潮
GA010n0009_p0454a12║聲大士顯瑞　梵童揚靈仙帶翻縹　玄珠垂瓔月相穆穆　飆馭泠泠龍君持戟　水伯
GA010n0009_p0455a01║捧旌衛茲勝特　控此高冥倬彼開士　爰謀建亭莫平匪砥　有覺惟楹直遡寥廓　將
GA010n0009_p0455a02║齊攖寧塵因道寂　境逐心清徜徉淨國　周流覺城敢告來裔　庸勒新銘（稍節）
GA010n0009_p0455a03║觀旭亭在法華洞側。今廢。（萬言〈法華洞〉詩；採訪）
GA010n0009_p0455a04║著衣亭在無量殿左。今廢。（《裘志》）
GA010n0009_p0455a05║莫捨身亭在潮音洞上。參將董永燧建。今廢。（《裘志》）
GA010n0009_p0455a06║清邑令繆燧〈捨身戒〉：人有捐生投於梵音洞下者，妄冀為大士所收錄。嚴飭禁杜
GA010n0009_p0455a07║不止，歲或以告。嗚呼！捨身之說，吾不知何時而起。其云福利，真不可解，而世往往
GA010n0009_p0455a08║惑之。甚矣！人之至愚且忍也！今有父兄急難，或告之曰：「爾其殺身成孝。」人且趦趄
GA010n0009_p0455a09║不前，甚至假託竄避，以幸免者。今有軍國重務，或告之曰：「爾其諍之以死。」人且畏
GA010n0009_p0455a10║葸緘默，甚至依阿詭隨以附恩寵者。今有蹈非常之變，禍不可測，為之友者徬徨
GA010n0009_p0455a11║歎息，或告之曰：「爾其以死救之，殺身成義。」則卻步掉首而去。夫忠孝節義，古今之
GA010n0009_p0455a12║美德，天下萬世所常尊，所謂死有重於泰山者也，而代不數見。信誣妄之說，委父
GA010n0009_p0456a01║母遺體於波濤巖石間，所謂死有輕於鴻毛者也，而趨之若騖，其為愚與忍孰甚？
GA010n0009_p0456a02║夫人之生，禍福兩途耳。人之禍，莫甚於不得其死。死之苦，莫甚於沈溺。宛轉反側，
GA010n0009_p0456a03║浪擊石觸，糜身折骨，而後魚鼈羣萃以食之。雖支解刲割，靡有其慘。夫捨身以求
GA010n0009_p0456a04║福也，而先受慘禍。嗚呼！若死而有知，風雨晝夜飄泊淹淴，不知幾何怨悔也！而或
GA010n0009_p0456a05║父母望其歸，妻子冀其還，兄弟親戚莫不延頸以望；忽得凶問，愴怳號泣，何可勝
GA010n0009_p0456a06║道？非忍心很戾，計不出此。如是而欲望慈悲之大士，以一死為皈依；吾知其必疾
GA010n0009_p0456a07║惡痛恨，斥之惟恐不速矣！尚奚福之有？且夫人等死也，與其捨身以求福，孰若捨
GA010n0009_p0456a08║生以取義？與其輕自戕賊於虛無杳冥之途，孰若勇決向往於倫理綱常之地？用
GA010n0009_p0456a09║之於父兄，可以成孝。用之於君國，可以成忠。用之於朋友，可以成義。而世人不解，
GA010n0009_p0456a10║好用之於誕謾不可信者，而謂以此永度脫也，適以成其陷溺耳。吾固曰：「至愚且
GA010n0009_p0456a11║忍也！」余知定海縣事，故書此以戒。
GA010n0009_p0456a12║八角水亭在普濟寺前，海印池中。連亙石橋，周以扶闌。亭東西各有池通海印。（黃應
GA010n0009_p0457a01║熊記）
GA010n0009_p0457a02║正趣亭舊名坐坐亭，在妙莊嚴路中。從道頭至普濟寺，各二里半。清順治間，都督
GA010n0009_p0457a03║張杰建，後廢。康熙三十六年，寺住持通旭重建。以其適當正趣峯下，改今名。（《裘志》）
GA010n0009_p0457a04║清鄞張超宗詩：孤亭坐坐夕陽斜　百折千重路轉賒山鳥似知來客意　連聲啼上
GA010n0009_p0457a05║杜鵑花
GA010n0009_p0457a06║邑人夏昌渭詩：樓閣森森鎖碧嵐　登臨我欲叩禪關天池水活隨吞吐　松徑人稀
GA010n0009_p0457a07║任往還佇立片時都淨土　囘頭何處不靈山慈航渡盡塵寰苦　願聽楞嚴訂石頑
GA010n0009_p0457a08║迴瀾亭在短姑道頭。清光緒間，邑人王克明建。民國己未陳性良重修。（採訪）
GA010n0009_p0457a09║宏涼亭在玉堂街中。（採訪）
GA010n0009_p0457a10║半路亭在香雲路中，因名。清嘉道間，慧濟寺僧頂順建。（採訪）
GA010n0009_p0457a11║娑竭龍王祠在普濟寺左，三會堂側。（舊志）
GA010n0009_p0457a12║龍王堂在法雨寺天王殿旁。清光緒二十年，住持化聞重修。（《許志》；採訪）
GA010n0009_p0458a01║土地祠在普濟寺右，仁德堂西，前後共六間。清康熙三十六年，仍舊址建。（舊志）
GA010n0009_p0458a02║天妃宮在司基灣西，僧大慧建。今改福泉庵。（《裘志》；採訪）
GA010n0009_p0458a03║天后閣在法雨寺前。清雍正九年，住持法澤建。宣統二年開然重修。（《許志》；採訪）
GA010n0009_p0458a04║《許》、《秦》志〈事略〉並載雍正九年辛亥修建。時法雨住持法澤以山在海洋，禮香者皆
GA010n0009_p0458a05║由舟楫，而寺中從未奉有天后香火，甚為缺典。乃建閣三間以祀。及閣成日，黃昏
GA010n0009_p0458a06║後，忽見彩船一隻，儀從旌旗繽紛整肅，左右羽扇交蔽，前掌大燈兩盞，照耀光明，
GA010n0009_p0458a07║從東洋海上而來，直至千步沙。監督諸員及僧眾工役，同時共見。知為神靈示現，
GA010n0009_p0458a08║無不驚異。
GA010n0009_p0458a09║關聖祠在蓮花洋畔，汛兵守此，今改廣福庵。（《裘志》；採訪）
GA010n0009_p0458a10║關聖閣在永壽橋東堍。（舊志）
GA010n0009_p0458a11║關聖祠在善法堂前，舊為海防公署，今廢。（採訪）
GA010n0009_p0458a12║五公祠在普濟寺伽藍殿右。供明宮保尚書周寅所、提學副使楊楚亭、太僕寺正
GA010n0009_p0459a01║卿劉行素、禮部主事屠赤水隆、尚寶司丞沈玄扈等像。（《裘》、《許》二志）
GA010n0009_p0459a02║何公祠在普濟寺山門外，三會堂左。供明總兵何汝賓像。（舊志）
GA010n0009_p0459a03║薛三省記曰：參將盡寧紹而守，起自嘉靖末季；其以副總兵守職者，實所僅見。而
GA010n0009_p0459a04║今復見仲升何公，初以部署指揮行守將事。不二年，而進副帥。蓋是時遼與滇均
GA010n0009_p0459a05║發難。縣官廣厲武、守將高等，率驟遷去。當事者念海上方多劇盜，非公無可與計
GA010n0009_p0459a06║事。故先遷期疏請以公副大帥。兩浙守將凡四。而寧紹並海，袤延幾千里，當東南
GA010n0009_p0459a07║要衝，任最重。而參將建牙舟山，居海中，去大帥府數百里。往來期會，出入洪濤掀
GA010n0009_p0459a08║浪之間。暴風毒霧，猝不知所自起。兩汛所經廣瀁無垠之域，所患政不在䲔鰐也。
GA010n0009_p0459a09║地又最險，此非素鎮定、饒有膽略、以長風巨浪為遊戲者，時且骨驚神怖，惴惴魚
GA010n0009_p0459a10║鼈與鄰之是憂，而暇憂敵乎？公恂恂退遜，驟視之，文儒耳；而中實深鷙、多計畫。且
GA010n0009_p0459a11║吳產習於水，其視海若陸，視舟檣之顛危若車軒輊；而擊楫指麾若折松麾羽，從
GA010n0009_p0459a12║容談笑，不少動於顏色也。又歷官所蒞，率舟師，益練習。臨戎，必身先士卒而賈以
GA010n0009_p0460a01║餘勇。嘗謂水軍與步軍，異勢而不同情。步軍，扼險而守，所趨利，遠不過百里，得據
GA010n0009_p0460a02║勝地而出奇。水軍，亦扼險而守，然趨利，遠者多在數百里外，無利可據，惟藉天助
GA010n0009_p0460a03║而致死。故步軍爭勝於地，水軍不爭於地而爭於水。又不徒爭於水，而爭於風。水
GA010n0009_p0460a04║有候而風無候。有候者，人不得逆挽。無候者，人又不得順噓。故風與水候兩順，則
GA010n0009_p0460a05║我操勝。兩逆，則敵操勝。一順一逆，則我與敵互操勝者半。而人力則弓矢劍戟，諸
GA010n0009_p0460a06║步軍之長技，皆非所施也。所恃獨舟楫與火具耳。故公在軍所操術，惟謹占候，慎
GA010n0009_p0460a07║葺造，精火攻之器械。而大指，先收人心而用其死力。浙，往計惟倭，近乃禦盜。盜多
GA010n0009_p0460a08║閩人，狡黠；假漁為名，聚而剽商舶，掠其資。不中，則質人而責重賄，無虛日。然飄忽
GA010n0009_p0460a09║無定蹤，水軍無如何也。主者度非一大創之不可，而計無所出。議多市商舶，伏兵
GA010n0009_p0460a10║為覆，誘取之。公曰：「此掩也，可以一逞，盜不可得盡也。軍興力乏，安得多資為市？吾
GA010n0009_p0460a11║惟有明號令、嚴賞罰，以厲將率；將率善，則士卒用命矣。且盜未嘗不畏吾軍也。故
GA010n0009_p0460a12║春防軍厚集則遁，撤則掠。吾軍在外游徼者非乏，乃所乘小舠，故盜視為易與耳。
GA010n0009_p0461a01║今令大艘更番挾以出，則盜懼不敢肆其策，至今不能更也。」公性謹厚，嚴飭諸將
GA010n0009_p0461a02║伍，少犯令即置法。私門雖篹器之食勿輕入。終遷日毋更，其廉若此。惟廉為能寬，
GA010n0009_p0461a03║寬則惠廣，足以結士。廉為能靜，靜則事省，足以安下。廉為能公，公則政平，足以服
GA010n0009_p0461a04║眾。廉為能明，明則鑑精，足以辨材。公所以收人心而能使人用命者，以此。公先後
GA010n0009_p0461a05║守職凡六載，從前未有若此久者。而窮極海外形勢，不遺幽遐，亦未有若此勞者。
GA010n0009_p0461a06║政久而德深，勞積而功高，此祠所由建也。舟山，公所建牙地；而洛迦山為外楗，倭
GA010n0009_p0461a07║內窺所必經，乃守望獨薄。當時意或以大士威神足憑以讋遠。而近者盜則更所
GA010n0009_p0461a08║垂涎。蓋盜所乏者糧，其視香積猶外庾也。故兩防，公數臨蒞以耀兵。諸士伍謂公
GA010n0009_p0461a09║雖遷去，而其神情長依依此山，乃即以建祠。祠成，參軍何國輔走書屬余記。後因
GA010n0009_p0461a10║公事過邑，數肅余為請。因為記公功德之大者，而併及建祠之意若此。公，名汝賓，
GA010n0009_p0461a11║字仲升，即以為號。家世衛指揮使令，遷都督僉事，鎮兩廣。雅好文，所創著《舟山志》，
GA010n0009_p0461a12║不獨徵故實，且足裨軍策云。明天啓丙寅仲夏。（《陳志》）
GA010n0009_p0462a01║陸公祠在普濟寺衣珠堂右。供明郡守陸自岳并圓初長老神主。今廢。（《裘》、《秦》志）
GA010n0009_p0462a02║四監祠在普濟寺柏香亭後，三間，原烟霞館改。孤高爽塏，登之，峯巒蒼翠，島嶼明
GA010n0009_p0462a03║沒；烟水霧霞，繚繞襟袖。明萬曆間，寺僧建內官三公祠於山後，以祀督造御用監
GA010n0009_p0462a04║太監張隨、御馬監太監党禮、內官監太監馬謙。清初，以王臣副隨，同董寺役，併祀
GA010n0009_p0462a05║之，為四監祠。（《裘》、《許》志）
GA010n0009_p0462a06║藍公祠一在普濟寺，一在法雨寺。均清康熙三十二年建。祀清定海總兵藍理。（舊志）
GA010n0009_p0462a07║清慈谿姜宸英記：佛法自漢入中國，其時可謂久，而其道日益廣矣。夫惟其道廣，
GA010n0009_p0462a08║則藉手於衛道者甚殷。其時久，則凡所歷治亂盛衰、變遷興廢之狀日多，而其需
GA010n0009_p0462a09║夫人之衛之也，亦日亟。顧古今來，作釋氏干城者多矣。大都不過捨基址、施金錢
GA010n0009_p0462a10║而止；未有終始經營、難不辭而久不倦，如元戎藍公之於普陀二寺者也。方夫海
GA010n0009_p0462a11║禁乍弛，僧眾初歸，而道場梵剎俱未興建時，則有故鎮黃公乘間力奏，遣員賜帑，
GA010n0009_p0462a12║初地重光。然命甫下，而黃公旋沒於官。公來繼鎮，建牙翁洲。翁洲距普陀百里，潮
GA010n0009_p0463a01║汐往返，風濤叵測，不以為勞，力任茲事。若宜革、若宜興、若宜先、若宜後、若宜多、
GA010n0009_p0463a02║若宜寡，寺之主者悉稟裁於公；公一以至誠大公處之。公之鄉多產巨木，斥俸捐資，
GA010n0009_p0463a03║桴海運木，分給兩寺。置木之值，至數千緡，無所吝然。予謂此不足為公難。其分處
GA010n0009_p0463a04║兩寺也，自有護法來。千百年間，未有如公者。明萬曆七年以前，止建一寺。至後又
GA010n0009_p0463a05║有鎮海，然皆長老住持而已。展復來，別公以雙徑嫡孫，提督陳公敦請主席後寺，
GA010n0009_p0463a06║先入山者三年。公至普陀，喟曰：「改律為禪，後寺已然；而前寺獨可不延高行大德、
GA010n0009_p0463a07║闡宗風而登上乘者居之乎？」博咨廣詢，得天童八世孫潮音和尚。迎拜陞座，聞者
GA010n0009_p0463a08║皈嚮。兩師，皆慧心定識，又其宗皆臨濟，無所淄澠。公集兩廡僧徒，曉譬而戒勉之，
GA010n0009_p0463a09║至誠披露，人人悅服，緇素歎息。稱自有護法來，真未有如公者。競謀建公生祠，以
GA010n0009_p0463a10║尸祝不朽。越明年，兩寺告成。俱以宸英素辱公知，函書來京，丐為文以鐫石。余曰：
GA010n0009_p0463a11║「公鎮定十年，功德及吾寧者甚大。即不辱與公交，亦不得辭。然予知公極審。於公
GA010n0009_p0463a12║遇前寺，知公之精微；於公遇後寺，知公之廣大。嗚呼！公待佛及僧如此，其忠君愛
GA010n0009_p0464a01║國、誠民卹兵，更宜何如哉？遂敍其終始難不辭而久不倦者，以復兩寺之請。世之
GA010n0009_p0464a02║覽者，諒不以予為阿公。而公亦必不以予言為河漢也夫！」康熙丁丑八月。（《裘志》）
GA010n0009_p0464a03║陳、黃二公祠在法雨寺。清康熙三十七年，住持性統建。（舊志）
GA010n0009_p0464a04║清鄞胡德邁〈法雨寺合建陳、黃二公祠記〉：古今來，事之盈虛消息倚夫數，而廢興
GA010n0009_p0464a05║成敗則係夫人。數若待人，而人不委數。故自廢而興、轉毀而成者，其功多不可忘。
GA010n0009_p0464a06║雖或其人已沒，其事猶樂得而稱頌弗衰。如普陀法雨寺之於故提督陳公、總戎
GA010n0009_p0464a07║黃公是已。夫普陀為震旦名山，與峨嵋、五臺、九華齊稱。乃其山川奇詭雄特之氣，
GA010n0009_p0464a08║結為前寺。不足，至明，五六百年，又發而為後寺。亦足以見大士德教之遠、願力之
GA010n0009_p0464a09║宏矣。其屢廢屢興，要亦時勢使然。今上皇帝二十有六年，文綏武讋，盡土悉臣。海
GA010n0009_p0464a10║外甌脫，廓入版圖。於是厲禁盡弛。而普陀內徙之僧，雖歸故宇，未奉明綸。黃公鎮
GA010n0009_p0464a11║定二年，恭遇翠華南幸，乘間奏請。于是得賜帑金，重建兩寺。蓋不獨慈雲法雨廣
GA010n0009_p0464a12║被東南，而吳越封疆門戶益得藉外屏以固金湯矣。先是，寺之未建也，麋鹿滿山，
GA010n0009_p0465a01║荊榛蔽野。惟我別公和尚，遠從西蜀，訪舊天童。陳公聞其名，俾主法雨，宏度沙門。
GA010n0009_p0465a02║于是自萬曆來百餘年，第習講律之傳，一變而為禪宗大乘之學。不寧惟是，今元
GA010n0009_p0465a03║戎義山藍公，聿繼黃公來鎮，信道愛人，亦惟是普門干城為任。謂改律為禪，義可
GA010n0009_p0465a04║師法。由是延今潮音和尚，一如陳公之延別公。而普濟、法雨，不減天童、雪竇、五磊、
GA010n0009_p0465a05║精嚴閎淨矣。嗚呼！向微陳公，藍公亦必為之。然而後來之美，其得忘前事之師乎？
GA010n0009_p0465a06║別公曰：「我之不忘黃公，猶藍公也。我之不忘陳公，猶黃公也。於藍公則專之，於陳、
GA010n0009_p0465a07║黃二公則合之，禮也。」祠成，丐予為記。予曰：「寺之由毀而成，黃公之德。禪之由廢而
GA010n0009_p0465a08║興，陳公之功。皆不可視為偶盈偶息之數。所謂數若待人而人不委數者，於是乎
GA010n0009_p0465a09║在。嗚呼！道不高，則衛道者不力。教不宏，則翼教者不切。觀陳、黃二公之於法雨如
GA010n0009_p0465a10║此，即別公可知矣！予是以不辭其請而為之記。」康熙三十七年戊寅冬。
GA010n0009_p0465a11║黃公祠在普濟寺伽藍殿左。供清定海總兵黃大來像。（《裘》、《許》志○《秦志．梵剎門》附五公於四監之左，附黃公
GA010n0009_p0465a12║及邑令繆燧於四監之右，無五公、黃公專祠。）
GA010n0009_p0466a01║清慈谿鄭梁記：昔漢朱邑為桐鄉，有惠政，民德之。於其在官，為邑建祠以俎豆之，
GA010n0009_p0466a02║此生祠之昉也。迄今二千餘年間，為吏若帥者，無邑之德而皆仍邑之事，生祠徧
GA010n0009_p0466a03║郡國矣。然皆蒞則安之，去則毀焉。予謂此真生祠者矣。獨至故總戎黃公則不然。
GA010n0009_p0466a04║公鎮定海三年，忠於其職，今皇帝實眷依之。二十八年，帝南巡，公護駕行在，帝從
GA010n0009_p0466a05║容問公舟山緣海事宜。公輒慷慨陳地方兵民利弊甚悉，帝嘉納之。公平時信道
GA010n0009_p0466a06║而敬佛。嘗憫普陀，為大士演法道場；即今閩疆展闢、海宇蕩平，天下名山皆被嘉
GA010n0009_p0466a07║賴；而大士現靈之區，反錄錄墨墨。一二僧徒私相號召，挺鐘撾鼓於荒烟蔓棘之
GA010n0009_p0466a08║中，心甚苦之。且幸際承平，即無所言。脫不幸一旦有事，此自歸自復之眾，誰任其
GA010n0009_p0466a09║咎？思欲陳之，而未有路。適帝召問，遂乘間為帝陳之。於是帝可其議，帑金有賜，衛
GA010n0009_p0466a10║臣有遣，而普陀煥然重建焉！公方欲多方培護，廣建名藍；越明年，而公以疾沒於
GA010n0009_p0466a11║官。死之日，兵與民無不哀慟如喪所親；而山中千百僧徒尤悲念之不忘。於是相
GA010n0009_p0466a12║與闢地治宮，祠公於伽藍殿之左，肖像而俎豆焉。報功酬德，禮也。潮公來住此山，
GA010n0009_p0467a01║與余交好；遂以公祠落成告，屬為記以垂久遠。余曰：「文之傳公，不如公德之在人
GA010n0009_p0467a02║心者，自為可傳也。然數十百年，見聞迭異。故老之口盡，而我公之明德亦湮。勒諸
GA010n0009_p0467a03║貞珉，載諸山乘，公雖亡，而其事其德不與俱亡也！余是以不辭而為之記。」（下略）
GA010n0009_p0467a04║施公祠在（未詳）。祀清定海總兵施世驃。（《許志．萬經記》。○記內不詳祠之地址與所祀者之名，殊覺歉憾。）
GA010n0009_p0467a05║清鄞萬經〈施公生祠記〉：士君子立身揚名，其豐功偉烈，可著於當時、可傳於後世
GA010n0009_p0467a06║者，青史載之矣。又能推其所餘，使方外之民頌功德於勿衰、尸俎豆於奕世，是又
GA010n0009_p0467a07║其靈根天植，雖處世網，不為事物所淆；故能於撫宇愛養之中，而宏護於潛修密
GA010n0009_p0467a08║證之區。其志量之高大、識見之廣遠，豈凡屬居官者，所可同日而語哉？如元戎施
GA010n0009_p0467a09║公，其殆有不可及者歟！公本將種，世有令德。其秉鉞於定也，輕裘緩帶，詩酒永日。
GA010n0009_p0467a10║雖際時之昌，亦公之才智過人，故能先聲而懾眾，不誡而事成也。普陀名山乃其
GA010n0009_p0467a11║轄下。或承使命，或視師旅，常航過其地。繼之則為聖祖祝萬壽，并為母太夫人祈
GA010n0009_p0467a12║遐齡，亦時往其間。由是與方丈諸師，敍談移日。公不知有名位之可拘，而山中亦
GA010n0009_p0468a01║若忘人之勢；惟於寺之得失利病，事之開遮趨避，無不導止斡旋。山中德焉，謀肖
GA010n0009_p0468a02║像於護法諸神之列。是公之厚德高誼，入人者深。故思慕之不足，而詠歌之；詠歌
GA010n0009_p0468a03║之不足，而對越之。豈若世之阿好以為榮，而去則毀之者哉？吾聞釋尊善逝，在靈
GA010n0009_p0468a04║山會上，以佛法付囑國王大臣。蓋僧行忍辱，外侮易乘；不有屏翰，其何以穀？公其
GA010n0009_p0468a05║受囑靈山者歟？又聞士大夫之英敏特達、克荷綱常者，皆從三寶中來。分散四方，
GA010n0009_p0468a06║共行教化。公其五百應真者歟？不然，何能忠孝克諧、公私兼濟若此其裕如耶？噫！
GA010n0009_p0468a07║世網若膠漆，貪欲若大海，世人貿貿，沒齒不返。非得大雄氏清淨無為之學，中道
GA010n0009_p0468a08║拯救，何能使吾輩背塵合覺、解脫桎梏，而得究竟安樂也哉？則凡衛翊其教以覺
GA010n0009_p0468a09║夫斯世斯民者，雖百世祠奉之，可也。而况于親沐其休者乎？予久依公之治下，而
GA010n0009_p0468a10║普陀珂公，邂逅京師，又常稱述其風節。其言信有徵也，因不辭而記之。
GA010n0009_p0468a11║留衣堂在法雨寺。清定海總兵藍理去任，留一襲衣，以表不忘。住持性統因建斯
GA010n0009_p0468a12║堂。（《裘志》）
GA010n0009_p0469a01║清釋性統〈藍公留衣堂跋〉：大元侯藍公，於庚午歲，自宣化奉命移鎮定海。甫下車，
GA010n0009_p0469a02║為國祝釐，旋登普陀。荊榛載道，瓦礫成邱，慨然有興復之志。歷任十有二年，殫心
GA010n0009_p0469a03║竭力，曲盡經營。殿成輪奐，閣聳雲霄。即帑金頒由內府，寺額得之御賜，亦皆公持
GA010n0009_p0469a04║衛精忱所感召也。至於公之治定也，闢土地、浚河池，置館通商、肅軍安民；豐功偉
GA010n0009_p0469a05║業，閤邑咸稱。今歲辛巳，詔駐天津。公至寺禮辭大士，徘徊持久；留衣一襲，以表不
GA010n0009_p0469a06║忘。昔韓文公問道靈山大顛禪師，留衣鎮寺；後周濂溪覩留衣亭，有「不知大顛何
GA010n0009_p0469a07║似者，數書珍重更留衣」之句。公之勛名大過韓文；山野道行遠遜大顛。蒙此殊貺，
GA010n0009_p0469a08║得不自愧？然覩物懷人，永鎮千秋，竊所幸耳。因建留衣之堂以示來茲云。
GA010n0009_p0469a09║佛教會在龍沙，原名僧教育會。清光緒三十四年，法雨寺退居開如，彙同通達、堃
GA010n0009_p0469a10║寶、善章、永悟、月德、開然、文質、益謙、廣學、了餘、文蓮、釋照、願來、源通等，呈廳創設，為
GA010n0009_p0469a11║保護佛教，提倡僧學機關。宣統元年，廣學獨力建造會舍十六間，費銀幣三千餘
GA010n0009_p0469a12║元。民國二年改今名。（採訪）
GA010n0009_p0470a01║化雨僧小學校在龍沙佛教分會內。清宣統元年創設。專課僧童，不取學費。道遠
GA010n0009_p0470a02║者，復由校供膳。其常年經費，由佛教會撥充。（採訪）
GA010n0009_p0470a03║慈雲初級小學校在邑城南郊。清宣統三年，就法雨寺下院吉祥庵改設。就學者
GA010n0009_p0470a04║常百數人。其費亦佛教會支領充用。（採訪）
GA010n0009_p0470a05║復權初級小學校在朱家尖月隩，清宣統二年設立。（採訪）
GA010n0009_p0470a06║培本初級小學校在朱家尖大同隩，于民國八年設立。（採訪）
GA010n0009_p0470a07║啓明初級小學校在朱家尖白山頭，于民國十二年設立。（採訪）
GA010n0009_p0470a08║按：以上三校，原稱洛舵鄉區立第二、第三、第四國民學校。于民國十三年一月，
GA010n0009_p0470a09║收歸本山寺辦，改定今稱。其經費，就該山宕捐撥充。如不敷，由兩寺籌墊。
GA010n0009_p0470a10║醫院在法華洞下，民國三年，由錫麟堂了餘捐助其祥篷基址，並募資建造房舍，
GA010n0009_p0470a11║延醫施診，旋以絀於經費而止。十一年夏，開如、了餘兩退居，暨前、後二寺住持，各
GA010n0009_p0470a12║庵當家，以醫院停止，山中僧俗，及春夏朝山禮佛者，偶抱病恙，苦於束手，殊失我
GA010n0009_p0471a01║佛慈旨。決議籌款恢復，延中西醫士各一，常川住院，以待病者求醫之便。（採訪）
GA010n0009_p0471a02║警察分所在龍沙，民國六年創設。初借舊醫院為辦公處。後以醫院恢復，由開如
GA010n0009_p0471a03║等籌款建造房舍十餘楹。駐警佐一員、警士十一名，以詰奸暴而維治安。（採訪）
GA010n0009_p0471a04║坊（共五座）
GA010n0009_p0471a05║木華表在短姑道頭，題曰「海天二梵」。後修，另書其額，前曰「慈航普渡」，後曰「福海無
GA010n0009_p0471a06║涯」。（舊志，黃應熊記；採訪）
GA010n0009_p0471a07║石坊在妙莊嚴路，閩中張瑞圖題。今廢。（舊志〈妙莊嚴路〉下；採訪）
GA010n0009_p0471a08║石牌坊在法雨寺前，清雍正間建。（採訪）
GA010n0009_p0471a09║石牌坊在普濟寺右。
GA010n0009_p0471a10║海岸牌坊在短姑道頭。民國八年，無為陳錫周居士性良，因祈嗣有感，倡緣建造。
GA010n0009_p0471a11║內豎鐵柱，外溶水泥，工程堅固，形勢雄壯。禮山者，脫鯨濤而登淨土，仰視斯坊，規
GA010n0009_p0471a12║模雄壯，咸訝偉觀。普濟寺住持了餘為文記之。坊間題額：滇南王人文題曰「南海
GA010n0009_p0472a01║聖境」；東海徐世昌題曰「同登彼岸」；河間馮國璋題曰「寶筏迷津」；黃陂黎元洪題曰
GA010n0009_p0472a02║「金繩覺路」；江朝宗題曰「囘頭是岸」。又大興馮恕聯云：有感即通　千江有水千江月
GA010n0009_p0472a03║無機不被　萬里無雲萬里天四明王禹襄聯云：一日兩度潮　可聽其自來自去千
GA010n0009_p0472a04║山萬重石　莫笑他無覺無知𥳑照南聯云：到這山來　未謁普門　當先淨志渡那海
GA010n0009_p0472a05║去　欲登彼岸　須早囘頭（採訪）
GA010n0009_p0472a06║釋了餘記：觀音大士，誓願洪深，慈悲廣大。於十方無盡世界，普現色身，隨機說法。
GA010n0009_p0472a07║諸大乘經，悉載其事。然即就此方應凡夫機，所示之迹，亦復多難勝數，妙不可測；
GA010n0009_p0472a08║況普應六道及界外三乘之大機乎？若非圓證法身，何能有此大用？錫周居士陳
GA010n0009_p0472a09║性良，沐恩甚深，報恩心切。擬欲同人，咸深感想，因建水泥牌坊一座於海岸。蓋欲
GA010n0009_p0472a10║示人以苦海無邊，囘頭是岸。生死海中，唯有大士可為恃怙。因略敍伊沐恩之事，
GA010n0009_p0472a11║勒之貞珉。企後之來哲，同生信心，同蒙覆庇。庶可即妄明真，消人我之幻執；識心
GA010n0009_p0472a12║達本，證寂照之佛性矣。錫周居士賦性忠厚；初唯講求儒道之旨，於如來大法及
GA010n0009_p0473a01║三世因果之理，尚未深信。夫人胡氏宿有信心，禮佛誦經，寒暑疾病，修持不懈。年
GA010n0009_p0473a02║三十餘，長子不育，行善益力。不久復有娠，將及誕期，乃得大病。二十九日不進飲
GA010n0009_p0473a03║食，不能言語，不能轉側。身瘦如柴，體熱如火。名醫束手，殆無生理。一夕，夫人夢一
GA010n0009_p0473a04║老媼手持數莖蓮華，謂曰：「汝由宿業，膺此惡疾。幸植善根深，以故我從南海來安
GA010n0009_p0473a05║慰汝。」隨以蓮華周身拂拭，曰：「拂汝業障，好生嘉兒。」遂覺身心清涼，爽快莫喻。因即
GA010n0009_p0473a06║甦醒，通身流汗；而熱退身安，顏色溫和，直與好人等無有異。次日即生一子，適為
GA010n0009_p0473a07║三月三日上巳嘉辰。經此燒熱飢餓二十九日，而兒體豐滿龐厚，與無病者所生
GA010n0009_p0473a08║無異。今年此子已十歲矣。噫嘻異哉！居士荷蒙大恩，直同生死肉骨，方知佛經所
GA010n0009_p0473a09║說菩薩不思議利生之事，真實不虛。惜拘墟之士，以凡夫知見，肆口謗黷。適形其
GA010n0009_p0473a10║無知無識，坐井觀天；徒為大悲主憐憫悲傷而無從救度耳，哀哉！由茲信向之心
GA010n0009_p0473a11║十分懇至。去歲來山，擬修牌坊。吾友印光以太子塔將頹，勸令置此修彼。然伊願
GA010n0009_p0473a12║心已發，勢難中止。故於今春兩工並興，兼建塔院及寺前池畔欄杆，並重修涼亭，
GA010n0009_p0474a01║需費五萬有奇。雖亦廣乞名望大老，各出淨資，襄成盛舉；然塔之崇高，池之莊嚴，
GA010n0009_p0474a02║坊亭之壯闊，鳩工選材、役夫無算，無一非居士慨輸巨款，獨力經營，以成就此功
GA010n0009_p0474a03║德莊嚴。信心宏願，吁！可敬矣！捐資善士悉載塔院碑中。茲特書此菩薩應化無量
GA010n0009_p0474a04║百千大海中一滴之相，令諸同人生正信心，各各恭敬供養、稱念名號。豈但常蒙
GA010n0009_p0474a05║加被、逢凶化吉、遇難成祥已哉？儻能竭誠至極，何難斷惑證真、超凡入聖？將來亦
GA010n0009_p0474a06║可如菩薩豎窮三際、橫徧十方，普現色身、度脫眾生也已。又觀音大士乃過去古
GA010n0009_p0474a07║佛。以大悲心，垂形九界。應以何身得度者，即現何身而為說法。但以眾生機劣，無
GA010n0009_p0474a08║由得見本相。凡蒙祐者，多皆見為老媼。蓋以隨順劣機，顯示婆心。若謂實屬女身，
GA010n0009_p0474a09║則于菩薩上同下合之道，毫未夢見在。
GA010n0009_p0474a10║塔（共十二處）
GA010n0009_p0474a11║多寶佛塔俗名太子塔，在普濟寺東南。元元統中，宣讓王施鈔千錠，為住持孚中
GA010n0009_p0474a12║建。高九丈六尺，凡五層。俱用太湖美石製成。四面各安佛相。旁欄柱端，刻守護天
GA010n0009_p0475a01║神、獅子蓮花，極工巧生動。年久就圮。民國八年，僧印光、了餘、了清合請無為陳錫
GA010n0009_p0475a02║周居士性良，倡緣補修。其缺壞處，悉用水泥補之。又全塔外面均以水泥厚敷之，
GA010n0009_p0475a03║以期永久不壞。其堅固精緻，實不多見。四圍繚以垣牆，以為塔院。正殿五楹，中三
GA010n0009_p0475a04║間供佛，旁二間住守塔僧。後有偏廈四間以安廚竈。合海岸牌坊、寺前欄杆，共費
GA010n0009_p0475a05║銀幣五萬餘圓。為山中近年來絕大之工程。（舊志；採訪）
GA010n0009_p0475a06║釋了餘記：一切眾生，一念心性，與三世諸佛無二無別。但以無始至今，從未悟故。
GA010n0009_p0475a07║迷真起妄，背覺合塵。反承此不生不滅常住佛性，而為起惑造業、輪囘生死之本。
GA010n0009_p0475a08║如來憫之，隨機說法。普令三根，隨分受益。又以法音有間，塔像常存。故令四眾建
GA010n0009_p0475a09║立塔像，企其瞻禮投誠，漸種善根；一覩聖容，永為道種。以作返妄歸真、背塵合覺、
GA010n0009_p0475a10║消除惑業、復本心性之最勝因緣。普陀乃大士示迹之勝地，歷朝祝嘏之道場。自
GA010n0009_p0475a11║五代梁貞明間開山，迄今千有餘年普門常啓，宗風不墜。允為震旦佛國，東南福
GA010n0009_p0475a12║地。當元季時，有孚中信禪師者，道高一世，德感九重。五坐道場，宏闡宗乘。王公大
GA010n0009_p0476a01║臣多從問道。於天曆時，住持普陀。至元統間，購太湖石，覓上妙工，造多寶佛塔一
GA010n0009_p0476a02║座於寺東南隅。其高五層，計九丈六尺。上三層四面各雕佛菩薩羅漢聖像。慈容
GA010n0009_p0476a03║妙麗，儼然如生。精工妙手，悅人心目。宣讓王嘗從師問道，發心施資，故俗稱為太
GA010n0009_p0476a04║子塔焉。迄今五百八十餘年，歲月經久，兼以大海之中，鹹霧颶風、烈日嚴霜，摧殘
GA010n0009_p0476a05║諸物，最易敗壞。故其塔頂已脫，聖像殘缺，石縫裂開，勢將崩倒。竊念前人建立，原
GA010n0009_p0476a06║為國民植福；忍令破壞倒坍，以泯滅古迹與眾生福田乎？但以僧等財法俱貧，莫
GA010n0009_p0476a07║由措辦。戊午六月，適值錫周居士陳公性良來山，擬建道頭牌坊。吾友印光偕餘
GA010n0009_p0476a08║與法雨住持了清，共謂之曰：「公宿承佛囑，宏護三寶。今太子塔勢將崩倒，僧等愧
GA010n0009_p0476a09║無德能，無從設法。願不惜鈞力，為之重新。或可置彼先此，以急先務。」伊應之曰：「吾
GA010n0009_p0476a10║願已發，勢難中止。然既蒙見委，當努力代為諸師募緣倩工，勉負責任。」因具疏，詳
GA010n0009_p0476a11║述愚忱。仗彼福力，蒙前大總統黎公、前大總統馮公、今大總統徐公，各出淨資，以
GA010n0009_p0476a12║增輝普陀，倡導四眾。一時名公偉人悉發信心，協力贊襄。故於今春三月，隨即開
GA010n0009_p0477a01║工，兼復增修海印池欄杆。俾多寶佛塔，又復從地湧出；普濟寺前，常見珍池欄楯。
GA010n0009_p0477a02║又開拓地基，創建塔院。築正室五楹、偏廈四間。凡所需用，悉皆具備。安一淨行頭
GA010n0009_p0477a03║陀，長時奉侍香火。定海縣知事馮公秉乾聞之，不勝歡喜，隨即出示保護。可謂夙
GA010n0009_p0477a04║具靈根，不忘付囑者也。從茲入普門者，親見多寶；修淨業者，常遊珍池。其功德利
GA010n0009_p0477a05║益，當與虛空同其壽量，非筆舌所能形容也已。工既成，乃述其緣起，勒之貞珉，永
GA010n0009_p0477a06║垂不朽。
GA010n0009_p0477a07║釋迦佛舍利塔在梵音庵上。（木陳忞碑）
GA010n0009_p0477a08║明釋木陳道忞〈梵音庵釋迦佛舍利塔碑〉（節略）：明州古稱三佛地，其最著者曰鄮
GA010n0009_p0477a09║山。蓋周厲王時，東天竺國無憂王所藏釋迦文佛真身舍利處也。去明州薄海五
GA010n0009_p0477a10║百里外，復有山曰補怛洛迦者，則普門大士化迹所顯。以佛菩薩慈悲因緣故，故
GA010n0009_p0477a11║自晉之太康、唐之大中以及今，上千齡，歲奔走赤縣神洲之民，至有梯山萬里、踰
GA010n0009_p0477a12║溟渤、犯驚濤，扶老攜幼而至者不衰。山處大海中，為支那四山之冠。鼓涵風日，摩
GA010n0009_p0478a01║蕩雲煙。其巘絕處，為菩薩頂。菩薩頂之下，為梵音精舍。當日月晴霽，則千山排闥，
GA010n0009_p0478a02║而隱隱隆隆於青蠃翠黛之中者，鄮山也。熹宗天啓丙寅，有梵僧至自波羅奈國。
GA010n0009_p0478a03║見其洞壑平坦，以為八吉祥、六殊勝地，莫是之過。乃出所懷舍利，建塔其上。由是
GA010n0009_p0478a04║慈網交羅、海山互映矣。塔高如來身量，內奉栴檀香塔一肘量，黃金寶盋為承，上
GA010n0009_p0478a05║以金鐘彌覆之，而舍利實藏是焉。初梵僧募塔平江，人莫之信。舍利憫之，乃顯神
GA010n0009_p0478a06║變為之助發。於是有見三者：一者見黑白紅色間錯者，或惟見佛身相好者，或始
GA010n0009_p0478a07║不見而終見如徑寸大者。遂一時傾施填委，塔以成。其莊嚴妙麗類鄮山；而安奉
GA010n0009_p0478a08║之法，則舍利從黃金盋網楞眼中投以入。及禮覲，則出以視。如是者再三出之，則
GA010n0009_p0478a09║增長數倍，不可取視焉。丁丑春仲，余自太白來觀，山中耆宿咸為余言，且請記之。
GA010n0009_p0478a10║余曰：「舍利，聖人之骨身也，聖人神變不止是。愍世狹劣，示其小者。夫何足以觀聖
GA010n0009_p0478a11║人哉？當觀聖人韜光掩寂，而舍利留靈，福天上人間，亙百代、歷金石水火而愈靈
GA010n0009_p0478a12║愈固者，抑豈無自而然哉！蓋聖人體道乎其身，達形神而一之，臻夫大妙，故能神
GA010n0009_p0479a01║變無窮。其自書契以還，薄海內外，苟非聖人、非聖人達道弟子，罕不葬骨五泉、遺
GA010n0009_p0479a02║塵九土，豈其道與聖人異？抑身夫道者，或日用而不知焉，或半生半滅、半不生滅
GA010n0009_p0479a03║焉。是以見有虛棄，依正相隨，又烏怪其然耶？故佛與羅漢皆有舍利，惟佛最堅不
GA010n0009_p0479a04║可壞。而先德嘗稱真淨舍利大如菽，五色晶瑩而又堅剛。嘗置鐵砧，舉鎚擊之，砧
GA010n0009_p0479a05║鎚俱陷，而舍利無損。謂其平昔踐履明白、見道超詣所致。諗余舊聞，豈不以其道
GA010n0009_p0479a06║之故哉？是以先德說法，往往提倡身心一如、身外無餘之旨，而近世皆諱言之。余
GA010n0009_p0479a07║恐聖人之道隱而不彰，故書此以告夫吾輩之為聖人之徒者。」（下系詞略）
GA010n0009_p0479a08║鐵壁機禪師舍利塔在澄靈澗。
GA010n0009_p0479a09║清屠粹忠〈鐵壁舍利塔碑銘〉曰：舍利者何？鐵壁禪師覺幻靈殖之所變也。塔舍利
GA010n0009_p0479a10║者何？別公來普陀迎其祖鐵壁禪師舍利，奉一分建塔餘杭徑山，留一分而塔於
GA010n0009_p0479a11║是山者也。有說乎？曰有。於此見鐵師之道之高、澤之遠，而能令其孫思慕永久而
GA010n0009_p0479a12║不忘也。又於此見別公之誠於所事、敬於所尊，而能即法雨為治平、即白華為慶
GA010n0009_p0480a01║忠也。其鐵壁禪師大德高行，詳於年譜，載於《續燈》，流行於《語錄》，茲可無贅。示寂于
GA010n0009_p0480a02║康熙戊申，其骨殖分建窣堵波於西蜀治平、高峯。至於齎送舍利前來，則禪師之
GA010n0009_p0480a03║嗣法子，治平繼席竺峯敏公也。或疑且難之曰：「首邱之義，古也志之。慶忠自慶忠
GA010n0009_p0480a04║耳，於白華乎何居？慶忠而白華之，不幾於法雨而治平之乎？」予笑曰：「子何其泥於
GA010n0009_p0480a05║古而拘於方也！夫德不限封，道不限域，靈不限時。以別公之心喪其祖，終身不忘。
GA010n0009_p0480a06║即使埋土為藏，指樹為表曰：『此吾祖之塔也。』鐵師猶將依之不去，而况於舍利之
GA010n0009_p0480a07║所在乎？誠如子言，則是西方聖人泥洹恆河，不宜入東土。東土亦不宜崇其宮、嚴
GA010n0009_p0480a08║其像而奉之也。則是達摩者不當南來闡其教，而委其骨於炎荒也。嗚呼！其亦弗
GA010n0009_p0480a09║思而已矣。夫如是，余安得而不銘？」銘曰：至人不死　非不死也覺靈變化　於昭天下
GA010n0009_p0480a10║舍利之來　來自慶忠分於法雨　道流德風東海湯湯　梅岑嵂嵂善啓善承　為千古
GA010n0009_p0480a11║式（《裘志》）
GA010n0009_p0480a12║金剛塔在金剛窟上，高丈餘，甃石為之。郡人尚寶司司丞沈泰鴻建。（舊志）
GA010n0009_p0481a01║華嚴銅塔在法雨寺東，安供以鎮山門。（《許志》）
GA010n0009_p0481a02║千佛塔在法雨寺內。（《許志》）
GA010n0009_p0481a03║三山來禪師衣鉢塔在澄靈澗。（舊志〈藝文．三山衣鉢塔楊雍建銘〉）
GA010n0009_p0481a04║清楊雍建〈三山禪師衣鉢塔銘〉曰：蜀東三山來禪師，既於康熙乙丑之秋示寂高
GA010n0009_p0481a05║峯。其嗣法門人千夫性一等，旋送靈殖入慶忠祖塔。至今一十三年，乃其最後傳
GA010n0009_p0481a06║道高第弟子別庵統公，則復以禪師衣鉢，建塔於普陀澄靈澗者，來請銘於余。余
GA010n0009_p0481a07║往在禾中，辱與師交，不敢辭。余惟釋氏之教，取舍虛實異於吾儒；顧其欲利物濟
GA010n0009_p0481a08║世，行道傳後，則其旨與吾儒同。至於生死之際，咸謂吾儒視之真，釋氏視之幻，而
GA010n0009_p0481a09║其實不然。吾儒之言曰：「生寄死歸。」故士君子，當綱常名教之繫，見危授命，所稱死
GA010n0009_p0481a10║有重於泰山者，言其義而已。其視死如歸之概，早已脫然於胸中。若夫沾滯萬有、
GA010n0009_p0481a11║貪生畏死者，愚夫豎子耳。至釋氏之言，則曰：「生死事大。」故一二庸妄之徒厠足禪
GA010n0009_p0481a12║門者，託為達情曠見，以四大為空，以泥洹為樂；言之甚易，履之甚難。而其間真修
GA010n0009_p0482a01║實證、了然有得者，每以割愛捐慾為兢兢；一語及再生閱世，則厭苦之。由是言之，
GA010n0009_p0482a02║儒所輕在死，故捨生取義者乃為真儒。釋所重在死，故了然所往者乃為真釋。真
GA010n0009_p0482a03║釋真儒莫不各有所得而止。大抵儒所得在死之前，而釋所得在死之後。則其生
GA010n0009_p0482a04║平取舍虛實之致，亦概可見矣。今按禪師年譜、行狀，及語錄諸書，則師三十以前
GA010n0009_p0482a05║為真儒，少孝於二親。雖早慕玄修，而不肯恝棄。長遭亂離，勇戰忠國以護鄉里。三
GA010n0009_p0482a06║十以後為真釋，精參密詣，著書講學，倡道西北，以鐸東南。嗚呼！向微師，烏能有是
GA010n0009_p0482a07║弟如別公者哉？別公於師所授，無不實履。於所未發，無不闡微繹幽，流暢人寰。今
GA010n0009_p0482a08║主席法雨，又奉其師衣鉢，吉其方、崇其塔、宏其制以藏之。此皆三山禪師示寂時，
GA010n0009_p0482a09║所不意得此於今日者也。且師雖諄諄以廣道東南為囑，又孰料其不壞之寶，輝
GA010n0009_p0482a10║潤海隅一如身至其地也乎？吾儒之於父母也，葬而祭之則已耳。間有遠居他郡，
GA010n0009_p0482a11║則亦託墳墓於兄弟宗人已耳。雖有孝思，安能再為之計？而釋氏之教，拳拳懇複，
GA010n0009_p0482a12║不嫌徙異。故予謂生死之際，儒輕而釋重者，此也。禪師出處始終大節，具見他文，
GA010n0009_p0483a01║予不更列。第述其自慶忠而再塔於普陀者如此，以遺其後人，是為銘。銘曰：相如
GA010n0009_p0483a02║褒雄　蜀才肆好澤遠教衰　儒弗能有三山人豪　功名敝帚一肩釋統　轟雷傾斗慶
GA010n0009_p0483a03║忠之塔　豎埒高峯彼衣鉢內　色相俱空光芒怪偉　來厭蛟龍澄靈一勺　與岷峨通
GA010n0009_p0483a04║夢夢者魄　滯於逝所惟皎皎靈　在右在左騎象踏獅　駕鰲亦可滄海則桑　塔也不
GA010n0009_p0483a05║墮（《裘志》）
GA010n0009_p0483a06║釋性慧〈記別庵為慶忠目睛舍利，高峯衣鉢，並護國先師靈骨建塔普陀〉詩：幟樹
GA010n0009_p0483a07║天南海印懸　曹溪重擔一身肩真燈既續龍宮藏　寶塔重標獅窟邊正眼照人原
GA010n0009_p0483a08║不朽　傳衣無我鎮長年吾師誼切同心好　最後殷勤話已圓
GA010n0009_p0483a09║普濟普同塔在龍灣。清康熙三十六年夏重修。（舊志）
GA010n0009_p0483a10║化身塔民國十二年，諸同生居士仿東洋化身之法，為普濟、法雨各造一座。每塔
GA010n0009_p0483a11║費千餘圓。普濟，在多寶塔後半里許；法雨，在香雲路口。初則甚好用。以久空不用，
GA010n0009_p0483a12║鐵函鐵條通皆鏽爛。海山鹹霧，鐵都漬壞。況已經燒過之鐵，實為易壞之極。東洋
GA010n0009_p0484a01║僧俗通燒，常用尚不至鏽，故能經久也。（採訪）
GA010n0009_p0484a02║法雨普同塔在雪浪山椒。（舊志）
GA010n0009_p0484a03║子孫普同塔在海會橋東。清同治間，立山徒化聞，募本派法眷建。凡立山派下子
GA010n0009_p0484a04║孫及諸法徒，皆可入焉。置眾香塘田五十畝，歲收租，充春冬祭薦之費。俾伴山，常
GA010n0009_p0484a05║明、長生、楊枝、寶稱五庵，及化恆派下子孫，六柱輪流，承值當辦。（立山公堂序）
GA010n0009_p0484a06║天燈塔一在短姑道頭，一在佛頂山。徹夜燃燈，照耀海面，俾行舟知所向，無觸礁
GA010n0009_p0484a07║之患。佛頂燈塔，清光緒三十三年，慧濟寺僧德化募建；並置沈家門市房兩間，收
GA010n0009_p0484a08║租充費。鎮海李雲書之母，前修燈塔，亦助若干。民國癸亥，復捐若干，為長年燈油
GA010n0009_p0484a09║費。（採訪）
GA010n0009_p0484a10║按：明釋傳燈《天台山志》云：「梵語塔婆，今略云塔。此翻方墳，亦翻圓塚，亦翻高顯，
GA010n0009_p0484a11║義翻靈廟。即供佛菩薩，及辟支、羅漢等舍利之所。隨尊卑，層級不同。佛菩薩者，
GA010n0009_p0484a12║高十三層。辟支塔，應十一層。阿羅漢塔，成以四層。餘隨品級減之。此八種塔上
GA010n0009_p0485a01║並有露盤。佛塔八重，菩薩七重，辟支六重，四果五重，三果四，二果三，初果二，輪
GA010n0009_p0485a02║王一。凡僧，但蕉葉火珠而已。」後世建塔，不原佛制。聖凡相濫，紕繆至多矣。是建
GA010n0009_p0485a03║塔本為舍利而設，且有佛制。後世僧沒，即肉身亦建塔院，已違古制。茲編所列，
GA010n0009_p0485a04║第取高顯之義。混諸塔為一鑪，益非佛氏建塔之原則。因援《天台志》語，以表釋
GA010n0009_p0485a05║之。
GA010n0009_p0485a06║路（共四處）
GA010n0009_p0485a07║妙莊嚴路自短姑道頭至普濟寺，長約五里。明時白華庵主僧性珠修建。經始於
GA010n0009_p0485a08║天啓丁卯，竣工於崇禎庚午，越四載，始易崎嶇為康莊。舊稱兩旁古木撐雲，交景
GA010n0009_p0485a09║垂蔭，翠峯環映，怒浪鳴空，山陰道上不足仿也。厥後滄桑改革，樹木摧殘，路尚無
GA010n0009_p0485a10║恙。（《裘志．妙莊嚴路》陳繼儒記）
GA010n0009_p0485a11║明華亭董其昌〈普陀山修路碑記〉：普陀在大海中，開闢之始，即有靈山奇奧之區，
GA010n0009_p0485a12║未成坦道。彼負好奇之癖、挾躋勝之具者，故自忘其跋涉之艱也。其如齎香而皈
GA010n0009_p0486a01║命、兼膜拜以奔趨者，何哉？嗟乎！驚魂甫定，繭足為虞。彼岸方躋，故步恐失。高高下
GA010n0009_p0486a02║下，無平不陂。兩兩三三，欲前且卻。即不至青柯坪昌黎漫試之悔，亦足灰桃花源
GA010n0009_p0486a03║漁父再訪之心。白華庵主朗公於是有修路之議。畚鍤繁興，眾緣輻輳。為石之工
GA010n0009_p0486a04║十有七，為土之工十有三。綿亙五里，星霜四周。昔之犖确交加、荊榛翳塞者，皆已
GA010n0009_p0486a05║變為周行，夷然魯蕩。竟不知布金之長者遇在何方？撤石之愚公勸者誰氏？猶之
GA010n0009_p0486a06║陽春雪曲，屬和更多；優曇鉢花，開敷甚速。朗公曰：「大士加被之力也，予何有焉？佛
GA010n0009_p0486a07║氏門中，此為最勝矣。昔佛沙伏國，既建寶塔，即埋珠網，立石於旁，刻銘詔後。將使
GA010n0009_p0486a08║異時修塔不煩大眾捐資。夫財施仰法施而就，前事為後事之師。顧予蕪詞，有慚
GA010n0009_p0486a09║珠網耳。」朗公名性珠，參學師承之詳，別有傳者，不具書。（銘詞略）
GA010n0009_p0486a10║華亭陳繼儒記：東南水中之勝，江有金焦，太湖有七十二峯，不敢與南海普陀鼎
GA010n0009_p0486a11║立而三。非遜百谷王，以觀音大士道場勝也。獨捨舟登岸，嶢崅崎嶇。雨虐風號之
GA010n0009_p0486a12║夕，步步歌行路難矣。朗徹珠公歎曰：「昔雪山布髮掩泥，持地以身負土，古聖賢皆
GA010n0009_p0487a01║然。而區區一貧衲，敢不負鍤先之乎？」發誓願，捐鉢資，薙草萊，刊土石。不募而聞聲
GA010n0009_p0487a02║者，如鳥就巢；不召而樂趨者，如蟻壘垤。經始於天啓丁卯，落成於崇禎庚午。自道
GA010n0009_p0487a03║頭茶庵至白華庵，西路闊二丈，階高三丈，庵前平坡十餘丈。進山門，曲徑竹廊，至
GA010n0009_p0487a04║白衣真應殿。東達普陀寺，路長四五里。有茶亭、自度亭可以憩，有兩旁雜樹可以
GA010n0009_p0487a05║蔭，有臺可以眺，有山田野花可以玩，有石几可以坐。履道坦坦，比之泥滑滑者何
GA010n0009_p0487a06║如？掉臂而入，比肩而出，不下車，不讓畔，比之五步一踹、十步一蹶者何如？至是而
GA010n0009_p0487a07║朗公之功德鉅矣！朗公曰：「吾師昱光老比丘，刺血書經，上疏闕廷，請勅建本寺。上
GA010n0009_p0487a08║賜帑金、賜御製碑文、賜金襴紫袈裟，吾師悉遜不有。若珠之畚石鍬土，何足挂有
GA010n0009_p0487a09║道齒頰乎？」陳子曰：「吾師劉貢父詩云：欲行今日路　恐背古人迹欲行古人路　今人
GA010n0009_p0487a10║笑迂僻「噫嘻異哉！吾與朗公，從何處下註腳？况世路，願太奢則缺陷難填；量太隘
GA010n0009_p0487a11║則狹窳難廣；氣太橫則突兀難夷；心太曲則險巇難經。要路危，歧路錯，末路迷，此
GA010n0009_p0487a12║楊朱、嵇叔夜所為望而泣下者也。安得大善知識如朗公輩，布滿人間，以平不平
GA010n0009_p0488a01║之心路乎？心路平，世路平，無論山中，即遊戲風波，蛟龍大海，此與康莊魯道何異
GA010n0009_p0488a02║哉？敬以復朗公，并作〈妙莊嚴路記〉。」
GA010n0009_p0488a03║玉堂街明萬曆間，法雨寺協理僧如珂修砌。珂字玉堂，因以名街。自普濟寺至法
GA010n0009_p0488a04║雨寺，長五里許。一路帶山映海，翠靄銀濤，應接不暇。（《裘》、《秦》志）
GA010n0009_p0488a05║清釋照機詩：誅茅甃石見康莊　以字題名示不忘從此腳跟歸正路　濤聲山色轉
GA010n0009_p0488a06║風光
GA010n0009_p0488a07║釋照能詩：地分世外傲羲皇　杖履何緣步玉堂花鳥文章泉石史　歸來滿院薜蘿
GA010n0009_p0488a08║香
GA010n0009_p0488a09║香雲路往佛頂山之通衢，高長二百餘丈。其間有亭，額曰「香雲」，因以名路。舊時樵
GA010n0009_p0488a10║蹊陡峻，有礙腳跟。清光緒三十年，慧濟寺住持文正同監院慶祥，募資砌石累級，
GA010n0009_p0488a11║旁扶鐵欄；舉趾者始無緣木扳蘿之苦。費銀幣二千九百餘元。捐資最鉅者為定
GA010n0009_p0488a12║海韓之鵬及徐陳氏。（採訪）
GA010n0009_p0489a01║釋文質〈造鐵欄杆碑記〉：圓通大士誓願宏深，法界有情等蒙攝受。一切處普門示
GA010n0009_p0489a02║現，真智無方；東南海補怛名山，應迹有在。無方故逐形隨類，施同體之慈悲；有在
GA010n0009_p0489a03║故航海梯山，報罔極之恩德。由是歷朝欽敬，舉世尊崇。無非欲祝同康以翼郅治；
GA010n0009_p0489a04║消災厲以福黎元。因茲三寺鼎立，眾庵碁布。各宏祖道，共闡佛心。惟慧濟一寺，基
GA010n0009_p0489a05║踞山巔，名曰「佛頂」。紆屈數里，路由頑石以砌地；盤桓千仞，人若歷梯而登天。每至
GA010n0009_p0489a06║香期，來往繹絡。足履滑石，甚屬危險。前住持文正，募諸檀信，鋪以石條；即彼險道，
GA010n0009_p0489a07║變作康莊。雖仍巍巍陡峻，而復步步坦平。但以旁無遮護，迴避猶覺惴惴。大護法
GA010n0009_p0489a08║大椿祝公，宿植德本，篤信佛乘。秉居廛為政之權，行即俗修真之道。適來進香，睹
GA010n0009_p0489a09║此景象，遂發大心，徧豎鐵欄；普令來者登圓通場、行安隱道。得大無畏，不勞每步
GA010n0009_p0489a10║看腳下；獲大總持，了知佛階在箇中。由金繩路，逢左右源。自下地宛轉扶掖，一直
GA010n0009_p0489a11║至山窮水盡。從茲入於佛慧，親見觀音。如斯功德，直與普門施無畏力，同體相用。
GA010n0009_p0489a12║當必由斯頓超十地，圓滿三覺。豈止身心安泰，吉祥萃於厥躬；瓜瓞綿延，餘慶覃
GA010n0009_p0490a01║於後裔而已哉？
GA010n0009_p0490a02║短姑道頭埠在西南海岸，舊稱闊四五丈，長三十餘丈；小石自相零附，不築不甃，
GA010n0009_p0490a03║天然成步。（埠俗字）暴風巨浪，衝激不散，為大士靈迹。（詳〈靈異門〉）清光緒三十一年，了餘、蓮
GA010n0009_p0490a04║禪兩僧，以天然步，遇潮漲，終嫌未便。捐資以巨石甃成步頭。內高一丈四尺，面闊
GA010n0009_p0490a05║二丈四尺，長四十丈，寬廣平坦。輪舶雖不得並，而潮汐大小，均可免褰裳濡足之
GA010n0009_p0490a06║苦。（《裘志．古蹟》；採訪）
GA010n0009_p0490a07║清鄞萬言詩：洛迦名藪　天下所趨帆檣矗矗　集於短姑短姑伊誰　而以名步豈為
GA010n0009_p0490a08║壚當　抑以筋露人曰否否　嫂姑昔來維舟將登　姑云不諧不諧謂何　月臨天癸十
GA010n0009_p0490a09║載之誠　一朝而毀嫂言天定　非人之尤裹飯我來　爾住無憂嫂去未幾　挈饁已至
GA010n0009_p0490a10║相與笑語　食訖而逝再頃復來　餉之如前其姑驚怪　嫂胡戲焉頃刻神異　譁於各
GA010n0009_p0490a11║船云必菩薩　演化而然適有沙彌　上殿禮佛三帀周看　佛衣沾溼既傳其事　更審
GA010n0009_p0490a12║其形誠心格佛　永式千齡
GA010n0009_p0491a01║慈谿裘璉詩：步頭小石亂縱橫　傳自陵波佛迹成為有靈根生到底　不然海水亦
GA010n0009_p0491a02║何情
GA010n0009_p0491a03║李暾詩：何年禮佛意殷勤　異說而今駭見聞風拂松林輕奏樂　練鋪石㵎細生紋
GA010n0009_p0491a04║波飄一舶空中葉　身傍三山畫裏雲從此凡心都洗滌　飛車直欲駕蒼雯
GA010n0009_p0491a05║橋（共九處）
GA010n0009_p0491a06║永壽橋在普濟寺左；海印池池廣十畝，橋跨其上；闊二丈，長十丈，高二丈；廣級周
GA010n0009_p0491a07║欄，欄柱刻獅，精采異常。年久多壞，民國八年，無為陳錫周居士性良重修，又造寺
GA010n0009_p0491a08║前水泥欄杆。（舊志；採訪）
GA010n0009_p0491a09║清邑人何委詩：壽必期夫永　橋何命此名境為天所設　人想地同庚佛仗由來舊
GA010n0009_p0491a10║　僧伽得度生杠梁終自別　池水萬年清
GA010n0009_p0491a11║釋能劭詩：一虹橫沼跨　永壽著其名不逐滄桑變　還同日月庚陵波千嶂合　映水
GA010n0009_p0491a12║白蓮生佛國開南海　橋懸天地清
GA010n0009_p0492a01║瑤池橋與永壽橋相望，廣長各一尋，琢方石為之。窪端阜中，微成虹形。架梁橫石，
GA010n0009_p0492a02║四隅各製龍首。池產白蓮，瑤池，狀其白也。俗呼蓮花橋。（舊志）
GA010n0009_p0492a03║平橋在普濟寺前，與八角亭相連亙。（採訪）
GA010n0009_p0492a04║大士橋在潮音洞上。宋寧宗嘉定七年，僧德韶修飾寶陀寺時建。御題是名。今廢。
GA010n0009_p0492a05║（侯繼高〈遊山記〉）
GA010n0009_p0492a06║元天台劉仁本詩：金碧玲瓏塔影雙　綺霞香霧溼疎窗鮫人織浪為華蓋　龍女持
GA010n0009_p0492a07║珠獻寶幢震海風雷音縹緲　彌山潮汐響舂撞願求示現將軍相　一鼓羣魔盡攝
GA010n0009_p0492a08║降
GA010n0009_p0492a09║智度橋在法雨寺前，即青玉澗與諸水交匯處。橋廣二丈，長三丈餘。廣渚澄潭，林
GA010n0009_p0492a10║木茂生。雨後亂泉暴流，有靚幽之觀。舊有董元宰勸緣碑，陸寶稱其筆法秀宕，自
GA010n0009_p0492a11║是晉人本色。清雍正九年，開拓地基，橋用石砌平，水由地中行矣。（《裘》、《許》二志；採訪）
GA010n0009_p0492a12║雨瀑橋距智度橋數十步，溪流東折。雨後泉懸石上，如瀑布尋丈，因名。（舊志）
GA010n0009_p0493a01║海會橋在法雨寺前。清光緒十八年，住持化聞建。（採訪）
GA010n0009_p0493a02║環龍橋在南天門大觀茅篷，故亦名大觀橋。沿旁扶以鐵欄。民國七年，上海信女
GA010n0009_p0493a03║薛孫氏捐建。（採訪）
GA010n0009_p0493a04║玉帶橋在三聖堂左，往普慧、磐陀各處之路口。係八功德泉及正趣下山澗中水
GA010n0009_p0493a05║之出洩處。（採訪）
GA010n0009_p0493a06║
GA010n0009_p0493a07║
GA010n0009_p0493a08║
GA010n0009_p0493a09║
GA010n0009_p0493a10║
GA010n0009_p0493a11║
GA010n0009_p0493a12║普陀洛迦新志卷七終
GA010n0009_p0494a01║附錄：南海慈航序
GA010n0009_p0494a02║褚景賢〈南海慈航序〉云：賢向以誦經獲福為妄。娶妻八年，不育。婦翁謂印《觀音經》，持
GA010n0009_p0494a03║觀音齋者，歷昭顯應。室人遵行，得夢兆而孕。次年將生，又夢一媼與之子，且錫嘉名
GA010n0009_p0494a04║曰「積」。及生，符所夢，遂以命名，予猶笑而不信也。厥後疾病危難中，有所祈求，每著靈
GA010n0009_p0494a05║異，乃疑信參半。甲戌，次子病吐瀉，藥不納，肢厥眼垂，已無生理。予母哭失聲，予亦淚
GA010n0009_p0494a06║下涔涔，求救無路。因哀禱大士前，誓輯《南海慈航》，改過行善。甫禱，吐瀉立止，漸求乳
GA010n0009_p0494a07║食。尤可異者，室人素乏乳，更憂子病，數日廢寢食，乳無半滴。禱後，乳忽湧至。自惟涼
GA010n0009_p0494a08║德，竟以片念廣化之心，上動大士悲憫。誦經獲福，灼然不誣。幸輯成發刻，因記緣起，
GA010n0009_p0494a09║以告閱是編者。（《南海慈航》）
GA010n0009_p0494a10║
GA010n0009_p0494a11║
GA010n0009_p0494a12║