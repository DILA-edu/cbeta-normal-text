GA015n0014_pb001a01║岳林寺位於浙江奉化縣治東北之三山中，縣治雉門之東為龍溪，溪自鎮亭發源，由惠政橋繞至寺
GA015n0014_pb001a02║前。三山為岳林之主峰，其脈自南來，入廣平源，過峽卽三山，高有丈許。梁大同二年（五三六）
GA015n0014_pb001a03║於龍溪之西建崇福院，唐相李紳書額，會昌中（八四一－八四六）毀，宣宗大中二年（八四八）閒曠
GA015n0014_pb001a04║禪師徙建溪東，改岳林寺。僖宗時（八七四－八八八）有僧遊寓常擕布袋乞食，人稱為「歡喜和尚」，
GA015n0014_pb001a05║自號「長汀子」，至貞明三年（九一七）坐東廊磐石說偈而逝，眾僧神異之，寺乃以彌勒道
GA015n0014_pb001a06║場為俗所重，為明州三大佛教聖地之一。宋眞宗大中祥符八年（一〇一五）賜額「大中岳林禪寺」，
GA015n0014_pb001a07║徽宗賜號「崇寧閣」。元、明兩代，興廢屢更，至清康熙十二年（一六七三）楷菴和尚入院，
GA015n0014_pb001a08║大暢宗風，皈依雲集，重新殿閣。楷公和尚以舊無寺志，乃請戴明琮草創，明琮於康熙二十五
GA015n0014_pb001a09║年（一六八六）假館吳學士家，纂輯志稿，次年（一六八七）夏初稿告竣，時澹雪居士顧岱攬勝茲
GA015n0014_pb001a10║寺，乃取以校定，釐為六卷，分目為十：寺圖、梵宇、名勝、古蹟、法產、法系、藝文、詩賦、
GA015n0014_pb001a11║名釋、塔銘。寺圖所繪乃康熙間之現觀，劉鴻聲撰圖說以附之。梵宇記岳林禪寺及其殿閣堂院之
GA015n0014_pb001a12║建置沿革。名勝記此寺之勝槪。古蹟記大鐘、布袋和尚行臥處、彌勒湼槃石等。法產則記田、地、
GA015n0014_pb001a13║山、丁、口之實數。法系記自唐之閒曠達至清康熙間楷菴承，共記二十二位禪師。藝文一門，
GA015n0014_pb001a14║收序、記、傳三目。詩賦一門，請啟、募疏附焉。名釋一門，傳宗源、饒道者、桂堂、天機、幻
GA015n0014_pb001a15║夫之行誼。塔銘一門錄定應大師與鼎建普同之塔銘。集康熙以前本寺文獻之大成。茲據國立中央
GA015n0014_pb001a16║圖書館藏清康熙間刋本景印。
GA015n0014_pb002a01║敕賜大中岳林禪寺
GA015n0014_pb003a01║序
GA015n0014_pb003a02║按浙省志書，明州著三佛地，其一為彌勒道塲。
GA015n0014_pb003a03║世所傳長汀子恒攜布袋自隨，游行度世，遺蹟
GA015n0014_pb003a04║即奉化縣勅建岳林寺是也。寺創唐大中，自僖
GA015n0014_pb003a05║宗朝迄今約八百餘載，其間興壞屢更，而封山
GA015n0014_pb003a06║一片石，香火巍然獨存。雖販夫村婦，無不知有
GA015n0014_pb003a07║活佛隱身處，敬禮之恐後。噫嘻，何其神哉！葢天
GA015n0014_pb003a08║下無二道，聖人無兩心，三教□□□□□□□
GA015n0014_pb004a01║莫為之前，雖美弗彰；莫為之後，雖盛不傳。嗣法
GA015n0014_pb004a02║之隆替亦難言矣。丁卯夏季，余以放廢，落拓江
GA015n0014_pb004a03║湖間，遇楷公和尚於岳林。晤對經旬，相視莫逆。
GA015n0014_pb004a04║其後長汀而振法者，非斯人而誰歟？奉邑土瘠
GA015n0014_pb004a05║民貧，俗儉朴。康熙初，寺僧因逋糧他徙，以故寮
GA015n0014_pb004a06║舍盡傾，殿閣皆置瓦礫中。楷公杖錫來此，出其
GA015n0014_pb004a07║法力，悉舉而新之，耳目改觀。時邑中士大夫及
GA015n0014_pb004a08║鄉里父老，無不以是為楷公頌。而余之所以頌
GA015n0014_pb005a01║楷公者固不在是。方今世教波靡、人心陷溺。彼
GA015n0014_pb005a02║金玉其外、敗絮其中者，未嘗不卓然自命主持
GA015n0014_pb005a03║法輪；求其能澹樸真如、實證無相、成己兼成物
GA015n0014_pb005a04║者，蓋亦罕矣！以余觀楷公於書無所不窺，於事
GA015n0014_pb005a05║無所不歷，於心無所不空，於世無所不度，固將
GA015n0014_pb005a06║矯斯世之積弊，以振聾發瞶、亷頑立懦，此雙林
GA015n0014_pb005a07║大士亦當為額首稱道、歡喜接引者也。余獨訝
GA015n0014_pb005a08║彌勒世尊示現塵寰，雖酒壚屠肆，其隨口指授
GA015n0014_pb006a01║皆法印心宗；乃誠信皈依者僅得蔣摩訶一人。
GA015n0014_pb006a02║足徵耳食者多，慧眼正復不易。余性根久錮，今
GA015n0014_pb006a03║得謝棄一切，與楷公叅究大事因緣，且獲瞻依
GA015n0014_pb006a04║法像、頂禮定應寶塔，則又余之私幸也。夫戴子
GA015n0014_pb006a05║葺志成，遂書此以為序。旹
GA015n0014_pb006a06║康熙二十有六年，歲次丁卯，六月望日，澹雪居
GA015n0014_pb006a07║士顧岱止菴撰　　【圖】　　【圖】
GA015n0014_pb007a01║岳林寺志序
GA015n0014_pb007a02║剡上以彈丸小邑僻處海隅，其俗儉陋
GA015n0014_pb007a03║而民淳，無錦繡珠玉之飾、泉刀枲布魚
GA015n0014_pb007a04║鹽之饒，無園林陂池臺榭為燕樂之所，
GA015n0014_pb007a05║無琳宮貝宇極金碧莊嚴之觀。正如子
GA015n0014_pb007a06║瞻在儋州時，大率皆無耳。予才識闇淺，
GA015n0014_pb008a01║竊幸兹土僻簡，可安吾拙。兩年來，公庭
GA015n0014_pb008a02║閴寂，吏抱文牘判紙尾外無他事，然亦
GA015n0014_pb008a03║鹿鹿無寧時。聞雪竇山水奇秀，為東南
GA015n0014_pb008a04║絕勝，思一登其巔而未有暇也。東郊外
GA015n0014_pb008a05║距城三里有岳林寺，長吏迎春講社，歲
GA015n0014_pb008a06║一至再至焉。予見其殿閣嵯峨，左右禪
GA015n0014_pb009a01║房歷歷備具，雖悃愊無華，而花竹暢茂，
GA015n0014_pb009a02║差可游息。顧謂諸父老曰：「此奉邑之所
GA015n0014_pb009a03║絕無者，而何以有是哉？」或告之曰：「是唐
GA015n0014_pb009a04║大中時勅建，布帒老人顯化處，鞠為茂
GA015n0014_pb009a05║草久矣。近庀材而更新之，惟和尚楷菴
GA015n0014_pb009a06║是賴。」楷公曰：「山衲何功之有？實藉雲間
GA015n0014_pb010a01║諸檀那廣種福果、前邑侯曹公護持之
GA015n0014_pb010a02║力居多！」予不覺瞿然曰：「是何言之謙而
GA015n0014_pb010a03║避之㴱也！凡物之成壞有數，而興廢在
GA015n0014_pb010a04║人；若非道力超羣、法緣幅凑，曷由致是？」
GA015n0014_pb010a05║越一年，丁卯，楷菴手一編示予曰：「岳林
GA015n0014_pb010a06║舊無志書，今寺已落成，法鼓復振，恐湮
GA015n0014_pb011a01║沒無攷，不得有傳於後，是以璧城志之。」
GA015n0014_pb011a02║請予文弁其首，予曰：「可哉，子之遠慮也！」
GA015n0014_pb011a03║今上振興文教，命諸儒臣纂輯《一綂志》，海
GA015n0014_pb011a04║內名山古剎，俱𢯱採編入。岳林彌勒道
GA015n0014_pb011a05║場為四明法窟，則寺志誠不可少！况予
GA015n0014_pb011a06║同鄉賢士大夫好善樂施，前輩曹公教
GA015n0014_pb012a01║養元元，共成不朽盛事。楷菴經營有年，
GA015n0014_pb012a02║手口卒荼，誠孚遐邇，非衲子時輩所可
GA015n0014_pb012a03║及。則昔日所無，不妨為今之所有。是皆
GA015n0014_pb012a04║不可以不記也，於是乎書！
GA015n0014_pb012a05║錫山施𠟭曾（省園氏）題【圖】　【圖】
GA015n0014_pb013a01║明州岳林寺志
GA015n0014_pb013a02║目錄
GA015n0014_pb013a03║卷一寺圖梵宇
GA015n0014_pb013a04║卷二名勝古蹟
GA015n0014_pb013a05║卷三法產法系
GA015n0014_pb013a06║卷四藝文（序、記、傳）
GA015n0014_pb013a07║卷五詩賦（請啟、募疏、附）
GA015n0014_pb013a08║卷六名釋塔銘
GA015n0014_pb015a01║
GA015n0014_pb015a02║敕賜大中岳林禪寺
GA015n0014_pb016a01║【圖】
GA015n0014_pb017a01║【圖】
GA015n0014_pb018a01║【圖】
GA015n0014_pb019a01║【圖】
GA015n0014_pb020a01║岳林圖說
GA015n0014_pb020a02║岳林建于晚唐，舊時紺宇珠宮遺圖尚在，明季衰廢不可復睹矣。自
GA015n0014_pb020a03║楷公中興，締造增煥，因編寺志，繪圖以弁於首。蓋岳林居縣治東北，
GA015n0014_pb020a04║種一邑之龍秀，繪寺必先繪縣治，其發源也。雉門之東為龍溪，惠政
GA015n0014_pb020a05║橋而下，金沙擁秀水、遶寺門。殿閣巍峩、廻廊修整，披圖而見楷公拮
GA015n0014_pb020a06║搆苦心矣。西為封山彌勒真身在焉，乃寺之祖隴，固當與寺俱傳。至
GA015n0014_pb020a07║若陸公祠、普惠寺、普同塔，形勢相附，例應並繪。後為三山、廣平湖，寺
GA015n0014_pb020a08║之坐山入之尺幅中矣。東為長汀，金鐘屹峙、錐塔砥流，善塘之拱護、
GA015n0014_pb020a09║驛道之紛馳，并繪之以集其全。一圖一書而志乃成。于是乎招提勝
GA015n0014_pb020a10║槩盡從摩詰點染出矣！邑人劉鴻聲識
GA015n0014_pb021a01║明州岳林寺志卷一
GA015n0014_pb021a02║澹雪居士．顧岱（止菴）鑒定
GA015n0014_pb021a03║奉川後學．戴明琮（璧城）纂輯
GA015n0014_pb021a04║梵宇
GA015n0014_pb021a05║岳林禪寺
GA015n0014_pb021a06║古志，寺距縣北五里，梁大同二年始創溪西，名崇福
GA015n0014_pb021a07║院。唐相李紳書額，會昌中毀。大中二年（歷志載三年，誤）閒曠
GA015n0014_pb021a08║禪師徙建溪東，改岳林寺。僖宗時，有僧遊寓，常擕
GA015n0014_pb021a09║布袋乞食，人稱為歡喜和尚，自號長汀子。至貞明三
GA015n0014_pb022a01║年，坐東廊磐石，說偈而逝。宋真宗祥符八年，賜額
GA015n0014_pb022a02║「大中岳林禪寺」。仁宗賜御製書札。徽宗賜號「崇
GA015n0014_pb022a03║寧閣」。文岳禪師建，有十景題閣，後燬復建。元至元十
GA015n0014_pb022a04║九年九月閣崩，住持梵中重搆。明永樂癸卯火。宣德
GA015n0014_pb022a05║正統時修復。萬曆間又火，南禪師同僧萬金等重建
GA015n0014_pb022a06║大殿崇寧閣。
GA015n0014_pb022a07║皇清順治間，自閒、天伊、解齊諸禪師相繼主持寺事。後
GA015n0014_pb022a08║寺僧因官逋他徙，寺圮。康熙十二年癸丑，眾檀護敦
GA015n0014_pb022a09║請楷菴和尚入院，大暢宗風，皈依雲集；創天王殿、方
GA015n0014_pb023a01║丈、大殿兩廂，又造普同塔，百廢具舉。臬司印周王公
GA015n0014_pb023a02║碑記。
GA015n0014_pb023a03║大雄寳殿
GA015n0014_pb023a04║明萬曆三十六年戊申九月二十六日，住持南禪師
GA015n0014_pb023a05║同萬金、萬全捐貲協建。計七楹，高六十二尺，縱九十
GA015n0014_pb023a06║八尺，廣一百二十四尺。康熙庚申，臬司印周王公重
GA015n0014_pb023a07║新舊額「勅賜大中岳林禪寺」八字。
GA015n0014_pb023a08║崇寧閣
GA015n0014_pb023a09║明崇禎三年二月初十日，僧守愚、法緣重建。計七楹，
GA015n0014_pb024a01║高五十二尺，縱七十四尺，橫一百二十四尺。中五楹，
GA015n0014_pb024a02║上供千佛，下供彌勒大像；左閣為祖堂，餘為首事寮。
GA015n0014_pb024a03║中有「大光明藏」、「古崇寧閣」、「彈指門開」等額。
GA015n0014_pb024a04║兠率宮
GA015n0014_pb024a05║址遺千佛閣後。剙自定應大師，今圮。
GA015n0014_pb024a06║天王殿
GA015n0014_pb024a07║七楹。高五十二尺，縱六十三尺，廣一百二十四尺。中
GA015n0014_pb024a08║三間供天王，東為雜務寮，西為雲水堂。康熙十五年
GA015n0014_pb024a09║丙辰建。
GA015n0014_pb025a01║方丈
GA015n0014_pb025a02║居崇寧閣左，共五楹。高二十五尺，縱四十二尺，廣八
GA015n0014_pb025a03║十九尺。左右各廂五楹，左為指南軒，右侍寮。康熙戊
GA015n0014_pb025a04║午年建。
GA015n0014_pb025a05║禪堂
GA015n0014_pb025a06║五楹。即崇寧閣下，基址在方丈前。
GA015n0014_pb025a07║祖堂
GA015n0014_pb025a08║即崇寧閣左。康熙丁卯春上堂安座。
GA015n0014_pb025a09║伽藍堂
GA015n0014_pb026a01║大殿前左。康熙戊午年建。戴元賢題曰「正氣冲霄」。
GA015n0014_pb026a02║祖師堂
GA015n0014_pb026a03║大殿前右。康熙辛酉年建。
GA015n0014_pb026a04║應供堂
GA015n0014_pb026a05║五楹，在大殿左。康熙戊午年建。
GA015n0014_pb026a06║日新堂
GA015n0014_pb026a07║大殿前左，五楹。康熙己未年建。
GA015n0014_pb026a08║香積廚
GA015n0014_pb026a09║五楹，在大殿左。舊存二。
GA015n0014_pb027a01║客堂
GA015n0014_pb027a02║大殿前右，五楹。供大悲像。康熙辛酉年建。
GA015n0014_pb027a03║至善堂
GA015n0014_pb027a04║為崇寧右輔，三楹。安住戒師，舊存。
GA015n0014_pb027a05║湼槃堂
GA015n0014_pb027a06║在祖師堂側，計二楹。
GA015n0014_pb027a07║茶房
GA015n0014_pb027a08║崇寧閣右，計三楹。舊存。
GA015n0014_pb027a09║庫房
GA015n0014_pb028a01║崇寧閣左，三楹。康熙戊午年建。
GA015n0014_pb028a02║浴室、淨房、碾磨坊、田寮、園房
GA015n0014_pb028a03║十三楹，俱在茶房後。康熙戊午年建。
GA015n0014_pb028a04║鐘樓
GA015n0014_pb028a05║天王殿左，高五丈餘。元天曆三年鑄成，銅萬觔有奇。
GA015n0014_pb028a06║（聲聞二十里。僧越凡司鐘不法，邑侯蔡公復歸常住。康熙乙丑年，用價貳拾肆兩贖田肆畝。丁卯春重修。）
GA015n0014_pb028a07║輪藏
GA015n0014_pb028a08║與鐘樓相對，在天王殿右，所以藏經者。中置轉輪，畵
GA015n0014_pb028a09║柱雕龍。時或轟雷閃電帶雨發聲，亦一奇也。唐布袋
GA015n0014_pb029a01║和尚建，順治間毀。
GA015n0014_pb029a02║山門
GA015n0014_pb029a03║在天王殿前，五楹。今圮。
GA015n0014_pb029a04║幻住經堂
GA015n0014_pb029a05║本寺之左。水南湘禪師所建，今圮。
GA015n0014_pb029a06║鐘樓經堂
GA015n0014_pb029a07║寺左數十武，即鐘樓下。三楹兩廂，今存。
GA015n0014_pb029a08║塔院
GA015n0014_pb029a09║三山園左，面挹廣平湖。正三楹，㫄各五楹。坐乾向巽，
GA015n0014_pb030a01║乃楷菴老人壽藏也。自題曰「宴然」。康熙癸亥年造。
GA015n0014_pb030a02║普同塔
GA015n0014_pb030a03║寺園之東，坐卯向酉。砌石為藏，三頂三壙。康熙乙丑
GA015n0014_pb030a04║年造。
GA015n0014_pb030a05║寶塔
GA015n0014_pb030a06║天王殿前，龍眼池側。左右兩座，高四丈餘。相傳謂之
GA015n0014_pb030a07║龍角，布袋和尚遺蹟也。又山門前浮圖七座（其一久毀）。
GA015n0014_pb030a08║彌陀亭
GA015n0014_pb030a09║寺左。道旁有彌陀石像，高可八尺。其亭鄰義塜，遠近
GA015n0014_pb031a01║居民謂能為禍福，皆祀以雞黍。解齊大師入院，見薦
GA015n0014_pb031a02║牲者殊穢褻，遂說偈，火其像，亭亦燬。
GA015n0014_pb031a03║佛塔亭
GA015n0014_pb031a04║封山之腹，距寺三里。梁貞明間建大殿五楹，結龕為
GA015n0014_pb031a05║窣堵波。亭中塑布袋和尚、十八兒童環遶之。四圍石
GA015n0014_pb031a06║座，彌勒法身藏焉。後圓明禪師重新塔亭，里人馮斯
GA015n0014_pb031a07║道、何智施山地，增擴其基，忽發異光；掘之獲黃色淨
GA015n0014_pb031a08║瓶、六環錫杖，制度奇古，觀者太息。有司上其事，敕賜
GA015n0014_pb031a09║「定應大師塔」。康熙十七年，住持如暢，同徒性聞，復新
GA015n0014_pb032a01║中塔，建左廂三楹供關聖，右廂七楹供祖師，外為客
GA015n0014_pb032a02║寮。理刑黃端伯題曰「分身揚化」，邑侯孫嗣先題曰「常
GA015n0014_pb032a03║羊淨土」，邑令夏時正題曰「真跡傳宗」，大參鄔鳴雷題
GA015n0014_pb032a04║曰「勅賜定應大師之塔」，邑侯蔡毓秀題曰「佛化真境」，
GA015n0014_pb032a05║進士俞廷瑞題曰「古佛重來」，牧雲門禪師題曰「龍華
GA015n0014_pb032a06║現相」。
GA015n0014_pb032a07║定應塔院
GA015n0014_pb032a08║封山之麓。順治五年，僧三笋重建大殿，邑令王奐書
GA015n0014_pb032a09║疏。左廂五楹，供伽藍祖師，今圮。右廂為齋堂；後二十
GA015n0014_pb033a01║餘楹，客堂、廚房并各寮。康熙丁卯，如暢、性聞建山門。
GA015n0014_pb033a02║奉師塔
GA015n0014_pb033a03║寺北六里，在應家山東。創自蔣摩訶居士，明季毀。康
GA015n0014_pb033a04║熙乙卯年，僧恒泰，同徒聞悅，重興三楹兩廡，莊嚴佛
GA015n0014_pb033a05║相，修古洞塔，并置產若干。石城編修陳捷撰記。
GA015n0014_pb033a06║青雲菴
GA015n0014_pb033a07║寺西六十里，石門銀坑嶺側，徐宅所施。順治間，僧真
GA015n0014_pb033a08║寂（字體常），始創精廬供佛。今為岳林退居。
GA015n0014_pb033a09║柴菴
GA015n0014_pb034a01║在城西嶴相去十里。山八十餘畞，內四十畝錢偉才
GA015n0014_pb034a02║所施。屋三楹兩廊，康熙庚申年建。
GA015n0014_pb034a03║岳林莊
GA015n0014_pb034a04║求村十字塘，距寺八十里。布袋和尚以囊沙壘為塘，
GA015n0014_pb034a05║塘成如石，以捍海潮。仍設三碶以禦旱潦。塘內得田
GA015n0014_pb034a06║二千餘畝，每歲收穫給僧徒。歲久，碶塘為潮所衝，悉
GA015n0014_pb034a07║成海塗。康熙間奉
GA015n0014_pb034a08║旨遷海，僅存田三十三畝、地四十三畝、山五百畝。順治
GA015n0014_pb034a09║初，莊屋廢，今重復。
GA015n0014_pb035a01║普惠莊
GA015n0014_pb035a02║寺東浦口。莊二，東西各一。計田四百三十畝。至明季，
GA015n0014_pb035a03║田莊為房僧盡廢。西莊址為豪右所奪，東莊址尚存。
GA015n0014_pb035a04║康熙十八年，岳林常住新置田三十餘畝。
GA015n0014_pb035a05║（右寺中，已建者錄其實，未建者存其名；昔所建而今不必建者亦附載之，以識舊蹟云爾。）
GA015n0014_pb035a06║
GA015n0014_pb035a07║
GA015n0014_pb035a08║
GA015n0014_pb035a09║明州岳林寺志卷一終