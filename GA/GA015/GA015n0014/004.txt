GA015n0014_pb079a01║明州岳林寺志卷四
GA015n0014_pb079a02║澹雪居士．顧岱（止菴）鑒定
GA015n0014_pb079a03║奉川後學．戴明琮（璧城）纂輯
GA015n0014_pb079a04║藝文
GA015n0014_pb079a05║布袋老僧小序沈一貫（相國，諡文恭）
GA015n0014_pb079a06║聖人觀眾生心是般若智，生死海是涅槃城。昧而不知，
GA015n0014_pb079a07║速須道破。念慈氏受釋尊之記，當末世開度生之方。由
GA015n0014_pb079a08║是降兜率，遊四明。觸處建光明藏，逢人施甘露味。以布
GA015n0014_pb079a09║袋為佛事，以小子現童真。四儀神變莫測，六時妙化無
GA015n0014_pb080a01║窮。登禪窟者，死偷心於絕解之處，活佛機於難辨之時。
GA015n0014_pb080a02║是故拈花悟旨，響應千古；笑談垂手，針芥相投。俾放下
GA015n0014_pb080a03║布袋，默契禪宗。政不待言思而得者，教外別傳之旨也。
GA015n0014_pb080a04║噫！余以為補處老僧贅千百載之剩語耳。
GA015n0014_pb080a05║刻布袋大師傳贊序戴澳（大京兆，號斐君）
GA015n0014_pb080a06║大慈氏為未來佛，此釋氏之言也。夫既謂之佛，有何現
GA015n0014_pb080a07║在？有何未來？如曰如來，則已來而為傅大士，又來而為
GA015n0014_pb080a08║布袋僧。且曰化身千百億，則其不為傅大士、不為布袋
GA015n0014_pb080a09║僧，而原為彌勒者，恒河沙中又不知其幾！故曰：「時時示
GA015n0014_pb081a01║時人，時人俱不識。」其曰未來者，是其補處正位；其無時
GA015n0014_pb081a02║不來者，是其大慈熱膓。蓋慈之一念，無刻能與眾生相
GA015n0014_pb081a03║忘，無刻不與眾生相接。誰無佛性，忍其沉迷？誰非佛身，
GA015n0014_pb081a04║忍其流浪？則誰非彌勒，行化之時，忍委之未來，而徒以
GA015n0014_pb081a05║百億樓閣自祕其笑口？布袋之為彌勒，時人原未嘗識；
GA015n0014_pb081a06║彌勒之不必為布袋，時人更未之識。彌勒既欲時時示
GA015n0014_pb081a07║人，又欲人時時必識，則慈化亦不厚矣。布袋已是彌勒
GA015n0014_pb081a08║影子，又欲而為之傳贊。傳布袋耳、贊布袋耳，百億化身
GA015n0014_pb081a09║局一布袋。時人眼根終是不圓，秖能識布袋師，終未能
GA015n0014_pb082a01║識彌勒。則彌勒原在不動寂場，則謂之未來亦可。
GA015n0014_pb082a02║明州布袋和尚序王章（鄞令，忠烈）
GA015n0014_pb082a03║我不識彌勒何許人？現示何世？明州人傳云，這胖和尚
GA015n0014_pb082a04║喫酒喫肉，布袋自隨。生大輕慢，以紙包屎物示人云：「這
GA015n0014_pb082a05║是彌勒內院的、這是兜率陀天的！」惡氣熏布，惑亂此方
GA015n0014_pb082a06║女男。前莆田令好沒來由，與渠往來通消息。當時幸不
GA015n0014_pb082a07║遇我，遇我則問渠：「是甚麼？」待他放下布袋叉手，向前便
GA015n0014_pb082a08║驀頭一棒。他問過在甚處？又與一棒曰：「打破布袋子！」管
GA015n0014_pb082a09║教他無言可答，且教他那十七八個小孩子都哭啼啼
GA015n0014_pb083a01║呌腦痛去也，咄！
GA015n0014_pb083a02║彌勒傳序包士瀛（百登）
GA015n0014_pb083a03║吾聞聖賢之道，當人自具，不假外求；秖因塵勞自閉，彼
GA015n0014_pb083a04║岸自迷，平白地屈陷於生死之中，飄泊於輪廻之際。且
GA015n0014_pb083a05║阿逸多氏，釋尊授付佛乘，囑行佛事。故修途萬品，總攝
GA015n0014_pb083a06║一宗；即妄顯真，就事明理。納諸佛法印於袋中，運無量
GA015n0014_pb083a07║神通於掌內，直欲將諸人無始劫來學識因緣，今日要
GA015n0014_pb083a08║與和盤翻轉，截却生死根源，徹悟無生性智；即是全體
GA015n0014_pb083a09║彌陀，惟心淨土，只爭迷悟一著耳。故傳云：「即個心心心
GA015n0014_pb084a01║是佛，十方世界最靈物；縱橫妙用可憐生，一切不如心
GA015n0014_pb084a02║真實。」豈欺我哉！
GA015n0014_pb084a03║題布袋和尚後序張庚星（孟辛）
GA015n0014_pb084a04║不佞星乃懸榻齋中、臯比座上人也，與天竺禪宗了不
GA015n0014_pb084a05║相入；亦不知赤鬚白足為佛果上乘。晚讀《寶積》、《楞嚴》，頗
GA015n0014_pb084a06║能作點頭石狀，始知太傅之與如滿，蘇長公之與了元、
GA015n0014_pb084a07║道潜，作空門針線，良有以也。昨者，管子無棘以朗寂上
GA015n0014_pb084a08║人所撰〈布袋和尚後序〉示余。盥而讀之，訝然悟「布袋」之
GA015n0014_pb084a09║為「補代」也。蓋權位菩薩假布袋以遊嬉三昧，而世人不
GA015n0014_pb085a01║識耳。余初不識朗寂，安能識布袋之為彌勒？由朗寂而
GA015n0014_pb085a02║識彌勒，由彌勒而識朗寂；以佛門上乘寫青蓮彩毫，其
GA015n0014_pb085a03║於《寶積》、《楞嚴》，若親授記莂於如來，匪但拈槌竪拂於蓮
GA015n0014_pb085a04║池大師也。火煨蹲鴟熟否？幸分惠我一枚，容作〈再來布
GA015n0014_pb085a05║袋後序〉以謝。
GA015n0014_pb085a06║重刻彌勒傳序周綸（鷹垂，雲間人）
GA015n0014_pb085a07║韓之言曰：「道於楊墨老莊佛之學，而欲之聖人之道，猶
GA015n0014_pb085a08║航斷港絕潢以望至於海也。」韓之言亦不審天地之大、
GA015n0014_pb085a09║古今氣運之變。儒其人、孔孟其衣冠，而肆然蕩閑敗檢
GA015n0014_pb086a01║於君師政教所不及者多耳！然則季世末俗生天地獄
GA015n0014_pb086a02║之說，謂即大易神道設教之旨也可。歐文忠平生詆佛
GA015n0014_pb086a03║老，晚聞富韓公得道於淨慈本老，以為富公非苟下人
GA015n0014_pb086a04║者，因時與法師住。白曰：「吾學空門非學仙」，而世傳有海
GA015n0014_pb086a05║外「樂天院」，乃知天地間英靈之氣不在此則在彼，正不
GA015n0014_pb086a06║必吾儒之與佛老岐而別之也。白有詩云：「無事日月長，
GA015n0014_pb086a07║不覊天地闊。」要為吾輩長坎壈人急用犍椎，較孟東野
GA015n0014_pb086a08║「出門即有礙，誰謂天地寬」句，奚啻徑庭哉？晦堂老子嘗
GA015n0014_pb086a09║問山谷「吾無隱乎爾」之義曰：「聞木樨香乎？」山谷曰：「聞。」晦
GA015n0014_pb087a01║堂曰：「吾無隱乎爾！」山谷大服。宗杲論禪云：「譬如人載一
GA015n0014_pb087a02║車兵噐弄，便不是殺人手叚，我則只有寸鐵。」朱文公亦
GA015n0014_pb087a03║喜其說，此即曾子守約地位。趙清獻告老歸，暮冬尚能
GA015n0014_pb087a04║日禮佛百拜、誦經；司馬溫公亦曰：「吾豈謂天下無禪乎？」
GA015n0014_pb087a05║夫人學問行誼如數公亦可已矣。數公之於二氏，其盡
GA015n0014_pb087a06║闢乎？不盡闢乎？今人類不能如數公儒其人、孔孟其衣冠，
GA015n0014_pb087a07║動曰：「老氏、釋氏，吾與之為芟榛莽、刮瑕垢。」噫，亦隘矣！
GA015n0014_pb087a08║唐書載陸餘慶與釋懷一為方外十友。當武后中宗時，
GA015n0014_pb087a09║士多暴貴驟顯；其禍敗誅死亦不旋踵。獨餘慶官太子
GA015n0014_pb088a01║詹事，雖不甚顯，訖無咎悔；要其得空門棄去一切之益
GA015n0014_pb088a02║為多。葉少蘊言，唐自懿僖後，人才日削；至於五代，謂之
GA015n0014_pb088a03║空國無人可也。浮屠中乃有雲門、臨濟、德山、趙州數十
GA015n0014_pb088a04║輩人，卓然超世，自可與扶持天下、配古名臣；然後知其
GA015n0014_pb088a05║散而橫潰猶有在此者也。佛者言，布袋和尚亦介唐僖
GA015n0014_pb088a06║宗時，嘗卧雪中，不沾衣；示人吉㐫，應期無爽；而岳林宗
GA015n0014_pb088a07║風藉以不墜。今楷菴和尚為費老人法孫、離言和尚克
GA015n0014_pb088a08║家子，蚤契真如，精進上乘，兼攻苦我儒之所為業。向駐
GA015n0014_pb088a09║錫松之超果，人天皈仰。時貶抜示文字禪；書摹董宗伯，
GA015n0014_pb089a01║詩酷似三唐。歲在癸丑，應明州士大夫之請，主席岳林，
GA015n0014_pb089a02║闡揚宗旨。至則披荊範土、度材鳩工。自天王殿、方丈，迄
GA015n0014_pb089a03║僧寮、庖湢等，顛者植，汙者堊，闕者復，輪奐一新。復念岳
GA015n0014_pb089a04║林為彌勒古道場，舊有傳記鋟棗棃，蕩焉煨燼。募檀信
GA015n0014_pb089a05║顧居士聞遠捐貲，高足璧城校訂，重付剞劂，屬予為之
GA015n0014_pb089a06║序。予一日邀公設茗，相訂岳林遊屐，恍膜拜彌勒座下。
GA015n0014_pb089a07║因誦杜老詩云：「昔遭衰世皆晦迹，今幸樂國養微軀；依
GA015n0014_pb089a08║止老宿亦未晚，富貴功名焉足圖……」我竊為斯人執鞭，我
GA015n0014_pb089a09║素願也。康熙癸亥閏六月望前五日
GA015n0014_pb090a01║敕賜岳林禪寺幻住經堂記
GA015n0014_pb090a02║慶元路開壽普光禪寺住持沙門．曇噩撰文
GA015n0014_pb090a03║正議大夫．開元路總管．兼管內勸農事．王元恭書丹
GA015n0014_pb090a04║資德大夫．浙東道宣慰使都元帥．張完澤篆額
GA015n0014_pb090a05║幻住經堂者，岳林水南和尚之所作也。和尚以逹摩氏
GA015n0014_pb090a06║心宗為世師表，是宜扞絕文字、直見性元以倡後學；而
GA015n0014_pb090a07║猶尋章討句，蔽義理、滯知解，匪徒加諸己，且將淑諸人，
GA015n0014_pb090a08║何哉？蓋時有弗同而然也。時弗同而心同，則達摩氏之
GA015n0014_pb090a09║紓急救獘？抑亦和尚之紓急救弊歟？方今風俗媮薄，叢
GA015n0014_pb091a01║林隳弛，禪悅之理僅資笑談。然欲以此事日相激揚，有
GA015n0014_pb091a02║誰能領之者？惟靈山最上一乘之旨，開權顯實，總攝羣
GA015n0014_pb091a03║機。當象季眾生根器之利，易以悟入，而無梁宋諸家論
GA015n0014_pb091a04║議牴牾之陋。狥緣適變，不即不離，宜取為法則焉。堂處
GA015n0014_pb091a05║寺左而偏，縈流依薄。屋數十間，中置佛菩薩像，旁布几
GA015n0014_pb091a06║筵，列牀帟、鐙明、鑪熏、坐具。每月大合眾流習。歲終修水
GA015n0014_pb091a07║陸齋事以善其成。尤靖邃則虛之以待竁云。此幻住之
GA015n0014_pb091a08║扁所從得也。和尚嘗謂曰：「祕密理藏固無幻、無不幻者。
GA015n0014_pb091a09║如是而住，其幻住乎？顧生死復何所與哉？子必為記之。」
GA015n0014_pb092a01║和尚名景湘，生汪姓，乃四明奉川人也。初薙染於廣法
GA015n0014_pb092a02║院，禮曇馨禪師，受具聽律。後遍參，入雪竇野翁同公之
GA015n0014_pb092a03║室，推為侍者，掌藏鑰。越明年，主席天皇。遷兹寺。功業俱
GA015n0014_pb092a04║有碑碣可考。至若耄期康健，別創精廬以便燕私，夫豈
GA015n0014_pb092a05║有他故哉？則誠以統緒而迪似續也。祖意、教意，或莫能
GA015n0014_pb092a06║辨契，此翁在，盍赴諸邑中而問焉？
GA015n0014_pb092a07║至正三年四月望日吉旦，徒弟淨滿、如玉、子愿、淨慈，禪
GA015n0014_pb092a08║寺住持如玘仝立石
GA015n0014_pb092a09║千佛閣記戴洵（大司成，號愚齋）
GA015n0014_pb093a01║佛，假名也。一佛本無，況千乎？雖然，佛者覺也，覺者心也。
GA015n0014_pb093a02║隨心所覺而行出焉，隨行所成而佛名焉。心無量則覺
GA015n0014_pb093a03║無量，覺無量則行無量，行無量則佛名無量，而豈止於
GA015n0014_pb093a04║千乎？故千行惟一心，而千佛惟一佛。雖然，釋迦示眾又
GA015n0014_pb093a05║謂：「首華光，下至毘舍浮，為過去千佛；首拘留孫，下至樓
GA015n0014_pb093a06║至，為現在千佛；首日光，下至須彌相，為未來千佛。而常
GA015n0014_pb093a07║住在世者，則首普光，下至一切法常滿，為五十三佛；首
GA015n0014_pb093a08║釋迦牟尼，下至法界藏身阿彌陀，為三十五佛；共八十
GA015n0014_pb093a09║八佛。」則既實有是人、實有是佛矣，謂千佛惟一佛，似又
GA015n0014_pb094a01║不可也。雖然，覺是行者心也，具是心者人也。行以表心，
GA015n0014_pb094a02║而人以立行。實有是心則實有是行，實有是行則實有
GA015n0014_pb094a03║是人矣。故舉一行以名一人，而不可謂其心覺之不滿；
GA015n0014_pb094a04║滿是心以全是覺，而不可合其全覺以名人。是故覺仁
GA015n0014_pb094a05║以行仁，因名為仁人，而非不義也；覺義以行義，因名為
GA015n0014_pb094a06║義人，而非不禮也；覺禮以行禮，因名為禮人，而非不智
GA015n0014_pb094a07║也；覺智以行智，因名為智人，而非不信也；覺信以行信，因名為信人，
GA015n0014_pb094a08║而非不仁也。是故謂千佛非實有是人，似又不可也。雖
GA015n0014_pb094a09║然，過去千佛可知也；見在千佛可知也；未來千佛，釋迦
GA015n0014_pb095a01║雖聖，何以逆知之乎？謂將來千佛必有是人，又似不可
GA015n0014_pb095a02║也。雖然，佛者覺也，覺者法也，法一而已。法身一立，則必
GA015n0014_pb095a03║有報身、有化身，而為三矣。三而曰化，則必化十、化百、化
GA015n0014_pb095a04║千、化萬億、而化無量矣。故過去雖千佛，而總一法身也；
GA015n0014_pb095a05║見在雖千佛，而總一報身也；後來雖千佛，而總一化身也。
GA015n0014_pb095a06║故報身者，法身之所報也；化身者，法身之所化也。謂已
GA015n0014_pb095a07║能化之而又不能知之乎？謂後來千佛必不可知其實
GA015n0014_pb095a08║有是人，又似未可也。雖然，佛一而已；三佛者，一佛之所
GA015n0014_pb095a09║分也；千佛者，三佛之所化也。不觀三佛則不知千佛之
GA015n0014_pb096a01║為統，不觀千佛則不知三佛之為全。迷則一佛且不知
GA015n0014_pb096a02║其所由也，而況三佛乎？而況千佛乎？悟則知千佛即三
GA015n0014_pb096a03║佛也，三佛即一佛也，一佛本無佛也。嗟乎！佛者假名也，
GA015n0014_pb096a04║假名者象教也，象教者理真也。由無佛而悟一佛，由一
GA015n0014_pb096a05║佛而悟三佛，由三佛而悟千佛，由千佛而復悟無佛，由
GA015n0014_pb096a06║無佛而復悟無量佛，則知動色、靜空二邊本無也。有二
GA015n0014_pb096a07║邊者，諍也。過去、見在、未來三際本無也，有三際者幻也。
GA015n0014_pb096a08║中觀、空觀、假觀三諦本無也，有三諦者著也。無諍而又
GA015n0014_pb096a09║諍，無幻而又幻，無著而又著，由是可以知無假之名，可
GA015n0014_pb097a01║以見無象之教，可以得無理之真矣。其斯以為真空？其
GA015n0014_pb097a02║斯以為法性？其斯以為大覺乎？今世佛寺必有三佛，而
GA015n0014_pb097a03║千佛則多不具，何也？佛以法立，法以僧行。寺無真僧，故
GA015n0014_pb097a04║人無真信；人無真信，故財無喜捨；財無喜捨，故象無莊
GA015n0014_pb097a05║嚴；象無莊嚴，故世無教化；世無教化，然則寺可廢也，法
GA015n0014_pb097a06║可滅也，是亦不足慮矣乎？吾奉岳林寺有僧曰真宗，余
GA015n0014_pb097a07║嘗於二十年見之，好酒任氣，為僧未真也。後數年而聞
GA015n0014_pb097a08║其長齋持戒，未信之。又數年而聞其說法化人，未信之。
GA015n0014_pb097a09║今特至岳林訪之，則見其莊嚴千佛，妙相具足；又修閣
GA015n0014_pb098a01║以安之，皆出自金陵檀越度海歸山者也。然則金陵之
GA015n0014_pb098a02║人已真信之，真宗其庶幾真僧矣乎！佛法當有興焉，世
GA015n0014_pb098a03║之教化可廣也。余日有望焉，真宗其終勉之！余故特為
GA015n0014_pb098a04║之記。
GA015n0014_pb098a05║中興大中岳林禪寺碑記
GA015n0014_pb098a06║賜進士第．浙江等處提刑按察司使．今陞江西承宣
GA015n0014_pb098a07║布政司使．雲間王日藻撰文
GA015n0014_pb098a08║通議大夫．光祿寺少卿．前欽差總理．直隸刑名．驛
GA015n0014_pb098a09║傳道．按察司副使．宋之鉉篆額
GA015n0014_pb099a01║文林郎．知奉化縣事．三韓．蔡毓秀立石
GA015n0014_pb099a02║昔余家食雲間，每聞彌勒活佛道場，去奉邑城東不下
GA015n0014_pb099a03║四五里許，高敞壯麗。蓋自唐僖宗朝，活佛肩橫布袋，親
GA015n0014_pb099a04║詣閩中募化杉木一袋，而木不盈櫜；約僧從井內取木，
GA015n0014_pb099a05║日撈不竭。遂建大雄殿、千佛閣、鐘樓、經藏、金剛寶塔。藏
GA015n0014_pb099a06║柱雕龍，時能轟雷閃電、帶雨發聲，及沐浴金沙、豁開眼
GA015n0014_pb099a07║背、叫徒入藏等事，不勝私心嚮往者久之。嗣後適有奉
GA015n0014_pb099a08║人楷菴禪師（費隱容公之法孫也，因伊師離言法公逝
GA015n0014_pb099a09║世，吾邑紳衿請繼席超果禪寺）為余言活佛道場始終
GA015n0014_pb100a01║巔末，與余所前聞者悉相符合。然興言及此，輒以廢興、
GA015n0014_pb100a02║成毀相尋無窮為感。余固知楷公早有南音之隱思也。
GA015n0014_pb100a03║後余宦遊四方，楷公應奉邑士民敦請入院，諸凡傾圮
GA015n0014_pb100a04║者修葺，舊毀者重光。且另搆天王殿，裝塑四天王，創造
GA015n0014_pb100a05║方丈兩楹、大殿左右廊屋，及廚房、齋堂、寮舍，計六十間
GA015n0014_pb100a06║餘，約費數千兩。拮据勞神，安排次第，其神輸鬼運乎？抑
GA015n0014_pb100a07║點鐵成金乎？此與彌勒募木袋中，後先輝映矣！余聞而
GA015n0014_pb100a08║益為私心嚮往者久之。余適典職兹邦，楷公掛瓢、肩笠
GA015n0014_pb100a09║訪余臬署，談及寺志，余欣然援筆為記。嗟乎！以余數十
GA015n0014_pb101a01║年夢寐岳林之勝而不得遂者，今幸得以文字掛名不
GA015n0014_pb101a02║朽，快何如哉！因叙其大畧，發檄行縣，命工勒石，以當遊
GA015n0014_pb101a03║觀，以傳盛事。至若寺中糧役向被俗僧紊擾，今在甲外
GA015n0014_pb101a04║自運。後之令兹土者讀余文而加禮焉，庶可永遵為例，
GA015n0014_pb101a05║俾勿壞云。康熈庚申朔旦
GA015n0014_pb101a06║岳林寺娑羅樹記周綸
GA015n0014_pb101a07║唐僖宗時，布袋和尚手種娑羅樹於岳林寺之崇寧閣
GA015n0014_pb101a08║前，迄今發榮滋長，高三丈許，大一合抱。初夏開花，長尺
GA015n0014_pb101a09║餘，色白如雪，香似擁老梅，沁人鼻。觀八九月果熟，大能
GA015n0014_pb102a01║利益人，救人一切氣症。住山楷菴和尚，為方外老友。楷
GA015n0014_pb102a02║公向掛錫我松超果寺，支許交爭，事公恐後。臨去岳林，
GA015n0014_pb102a03║嘗屬〈彌勒傳〉序，因悉岳林名勝焉。布袋和尚，故彌勒化
GA015n0014_pb102a04║身。岳林東廊，其端坐留偈處也。娑羅樹出自西域，布袋
GA015n0014_pb102a05║移根植此。西域曰拘尸那揭羅國，故城周十餘里，城西
GA015n0014_pb102a06║北三四里，渡阿恃伐底河西岸，不遠至娑羅林。其樹類
GA015n0014_pb102a07║槲而皮青白，葉甚光潤。五祖曰：「莫是和尚化後橫出一
GA015n0014_pb102a08║枝佛法否？」公其似乎？楷公具戒定慧，得真如法寶。一日
GA015n0014_pb102a09║重來超果，再屬余作〈娑羅樹記〉。昔山谷有〈雙松堂詩〉曰：
GA015n0014_pb103a01║「文殊堂下松，永日如鳴琴……中有寂寞人，安然無古今。」以
GA015n0014_pb103a02║公主席闡法，蒼翠盈几案間。花光四照，人天瞻仰。視寶
GA015n0014_pb103a03║手菩提手中出無量花差等。余竊歎有心世道人不易
GA015n0014_pb103a04║多得！願我佛取三千大千急用犍椎，鍼砭一二，無徒樹
GA015n0014_pb103a05║子楚楚、分大醫王功德也。
GA015n0014_pb103a06║日新堂記戴昆槱
GA015n0014_pb103a07║楷菴大師重興岳林，百廢具舉。巍宮傑閣，廣廈長廊，或
GA015n0014_pb103a08║修或建，靡不就緒。輪奐已搆，金碧斯輝，駸駸乎大觀復
GA015n0014_pb103a09║矣。古蹟既新，向往彌眾，冠蓋之所往來，杖履之所遊憩。
GA015n0014_pb104a01║華蹤芳躅，萃止日繁，則為之設延待之區，備叢林之制，
GA015n0014_pb104a02║於殿之左建一堂焉。楹敞棟高，輔以羣室，迎來畢具，賓
GA015n0014_pb104a03║至如歸，命之名曰「日新」，題而揭於中焉。夫日新之義，見
GA015n0014_pb104a04║於儒經，以勉學而進德也。道可造於高明，功必加於省
GA015n0014_pb104a05║惕。進無止境，日有改觀，無亦使賢士大夫、雅人名輩憩
GA015n0014_pb104a06║息於斯者，覩名思義，刮垢磨光，勤修廣證，新新無已，增
GA015n0014_pb104a07║其向上之誠，以羣趨於覺路也。嗟夫！世風日下，道心惟
GA015n0014_pb104a08║微。溺於聲利者方沉酣於五濁，遑致意於三乘？雖或因
GA015n0014_pb104a09║境而生心，亦即興衰而遂止。浮慕者多，精求者少也。至
GA015n0014_pb105a01║或藉佛法為懺過之資，效清言為飾名之具；錦繡其容，
GA015n0014_pb105a02║土苴其腹，假慈良而匿憸險者，又往往然也。苦海淪胥，
GA015n0014_pb105a03║故我已喪，則日見其敝之可哀耳，亦何有於新哉？登斯
GA015n0014_pb105a04║堂也，其不惕然心動、憬然顏頳耶？夫半偈可以明心，片
GA015n0014_pb105a05║言因之悟道。昔人所以化導無方，隨在警覺，斯名之揭，
GA015n0014_pb105a06║無問慧業文人、頑冥鈍漢，皆足以開其錮而引其萌。則
GA015n0014_pb105a07║謂之當機一棒可也，謂之頂門一針可也，金繩寶筏洵
GA015n0014_pb105a08║無以過之矣！蓋楷公之悲願普度、深切為人之意已概
GA015n0014_pb105a09║見於斯也。且輪奐者，頹圮之藉也；瓦礫者，金碧之媒也。
GA015n0014_pb106a01║千百年來，廢興何數？千百年後，成毀何期？後之於今，亦
GA015n0014_pb106a02║猶今之於昔。佛蹟不磨，道傳常繼。將起而新之者又何
GA015n0014_pb106a03║限？楷公於重新之際而復為是名也，意或并出於此達
GA015n0014_pb106a04║識而預計之歟！璧城方輯寺志，索記於余，謬以此言書
GA015n0014_pb106a05║之。
GA015n0014_pb106a06║岳林禪寺重修鐘樓記釋覺元（逸菴，住雪竇）
GA015n0014_pb106a07║四明稱三佛地，而奉化岳林寺彌勒佛道場其一也。自
GA015n0014_pb106a08║佛化現岳林已來，逮今千有餘歲。中間興而廢，廢而興，
GA015n0014_pb106a09║不知凡幾。蓋得其人則興，失其人則廢，固必然者。余向
GA015n0014_pb107a01║覩寺之衰，歷更主法，俱不克振而去。及今楷菴和尚一
GA015n0014_pb107a02║住則興，百廢具舉，不假餘力而頓還兜率天之舊觀，豈
GA015n0014_pb107a03║非得其人而興者乎？今丁卯清和，復新懸鐘之樓，高其
GA015n0014_pb107a04║榱桷，壯其簷棟，塗金刷碧，耀日輝霞。遐邇見聞，莫不歎
GA015n0014_pb107a05║頌。其弟子璧城戴居士，念師締搆多艱，感寺振興不易，
GA015n0014_pb107a06║參考邑乘，搜剔殘碑，備悉寺之顛末，輯為志書若干卷，
GA015n0014_pb107a07║用傳諸遠。訪余於寄廬，併述寺鐘緣起，命余作記。余謝
GA015n0014_pb107a08║不敏，而璧城請益堅。余因詳夫鐘之設也，司昏曉、定陰
GA015n0014_pb107a09║陽、警遠近、惺聾聵，故稱美叢林曰：「晨昏鐘鼓分明，必有
GA015n0014_pb108a01║賢住持也。」況岳林之鐘非僅為一寺之號令，實為統邑
GA015n0014_pb108a02║之攸關。創自元天曆間，中興岳林住持水南湘禪師，厥
GA015n0014_pb108a03║功甚鉅。湘公即奉川人，今中興楷公亦是奉川。昔彌勒
GA015n0014_pb108a04║佛化現岳林，投機擊節弟子蔣摩訶；今楷菴和尚光顯
GA015n0014_pb108a05║岳林，成裭裨贊弟子戴璧城，何出處事跡之相類若是
GA015n0014_pb108a06║耶？余於是知楷菴和尚者，設非千百億化中之一身，亦
GA015n0014_pb108a07║必水南湘公之再來也，故與兹寺始終願力之堅之備
GA015n0014_pb108a08║也如此。余愧不文，不能綴述其萬分之一。特為舉此以
GA015n0014_pb108a09║證岳林道場之得其人耳。康熙二十六年歲次丁卯夏
GA015n0014_pb109a01║午望日記
GA015n0014_pb109a02║指南軒記鄔棐
GA015n0014_pb109a03║凡百招提，入門見彌勒佛坦胸微笑，其笑也何笑？世人
GA015n0014_pb109a04║爭利、爭名於朝、於市，貿貿焉相尋無窮而靡知所向，是
GA015n0014_pb109a05║則其笑之者隱有以指之乎！然謂以笑之者指之，弗若
GA015n0014_pb109a06║以指之笑之也。岳林方丈側有軒，顏曰「指南」。說者以軒
GA015n0014_pb109a07║南向，遂名之，似矣；抑知所由名之義乎？夫佛法傳燈各
GA015n0014_pb109a08║有所指，奈貪嗔癡輩塵沙填胸，障乎凡穢，目盲於朱紫，
GA015n0014_pb109a09║耳聵於繁音，不啻行積霧中，晦暝渺茫，莫知所歸。故大
GA015n0014_pb110a01║覺世尊多方指示，其義無上，其法不二。靈山會上，以月
GA015n0014_pb110a02║指之也；現身說法，以身指之也；象教流傳，以象指之也；
GA015n0014_pb110a03║經誦三千，曹溪無一句，以無言指之也；教宗上乘，馬祖
GA015n0014_pb110a04║一喝，三日耳聾，以有言指之也；痛棒三頓，如蒿枝拂，以
GA015n0014_pb110a05║棒指之也。指之而回南轅之岐路，起慾海之陸沉。昔有
GA015n0014_pb110a06║得天龍一指，一生用不盡。大矣哉指之為功乎！楷公而
GA015n0014_pb110a07║前，彌勒指之；彌勒而後，楷公指之。不示其指於笑，而示
GA015n0014_pb110a08║其指於軒。然云指南者何？昔黃帝擒蚩尤於涿鹿，大霧
GA015n0014_pb110a09║迷幔，苦無歸向，爰作指南車以歸。且指其為南，餘則不
GA015n0014_pb111a01║指而自定。指南軒亦猶指南車乎！或曰：「聖人南面而聽，
GA015n0014_pb111a02║天下向明而治，故取諸此也，無何也！」苦海茫茫，迷津渺
GA015n0014_pb111a03║渺，理慾之介，毫釐千里，指之以示所向。即心即佛，非心
GA015n0014_pb111a04║非佛，各得所歸云爾。是為記。
GA015n0014_pb111a05║岳林紀事戴明琮
GA015n0014_pb111a06║岳林彌勒道場，去縣治五里許，面封山而帶龍溪，稱四
GA015n0014_pb111a07║明三佛地之一。世傳唐僖宗朝有布袋和尚，示寂後復
GA015n0014_pb111a08║得其偈，始知為彌勒云。初布袋和尚募木閩中，納之袋，
GA015n0014_pb111a09║約僧取諸井，不竭，遂建精藍。又於海濱壘塘捍潮，得田
GA015n0014_pb112a01║二十頃餘，歲收其入。二事顯異，何時人俱不識耶？且崇
GA015n0014_pb112a02║樓寶閣燬而屢新，安知非藉靈彌勒歟？考古邑乗，梁大
GA015n0014_pb112a03║同二年，先建崇福院於溪西；唐大中二年，沙門閒曠徙
GA015n0014_pb112a04║建溪東，曰岳林。迄布袋和尚，時幾三百載，非因彌勒名
GA015n0014_pb112a05║也。嗣後聖師如海印宣、大川濟，遞相登座揮麈，代不乏
GA015n0014_pb112a06║人。歷元至明，崇寧閣每遭於火，重建者三。萬曆中，住持
GA015n0014_pb112a07║南公等新大雄殿。又數年，僧守愚、法緣協力募資，并創
GA015n0014_pb112a08║崇寧閣。守愚航海至閩購杉，遇盜；夜夢梵僧立其前，盜
GA015n0014_pb112a09║驚疑而釋之。法緣復被誣興販，得叔祖銓部公書致當
GA015n0014_pb113a01║事，幸脫厄回。先是，禪堂止司香火，而房僧藉塗田之利，
GA015n0014_pb113a02║別置蘭若，厚藏恣睢。明季漸衰，膏腴半屬他有。潮囓塘
GA015n0014_pb113a03║崩，滄桑已變，賦役仍存。房僧逃絕，精舍悉為丘墟。糧無
GA015n0014_pb113a04║所歸，責之禪眾。歷年艱於質成，重貽後累。廢興之際，即
GA015n0014_pb113a05║慈氏亦無可如何耳。康熙初，延自閒禪師株守。踰年，翛
GA015n0014_pb113a06║然告退。旋請天伊禪師，白之道憲王公，疏免。幸沿海上
GA015n0014_pb113a07║田奉旨遣棄，虛糧盡捐。而天伊適遭奇禍，於是姚江
GA015n0014_pb113a08║解齊禪師應請而來。憫惠政橋將傾，行者病涉，募資修
GA015n0014_pb113a09║葺。功竣，謝院事去。遺僧鐵機、積勤盜鬻宗器，拆毀藏殿
GA015n0014_pb114a01║巨木，而寺益敗壞。癸丑季春，本邑諸壇護請靈祐楷和
GA015n0014_pb114a02║尚，慨然飛錫。時香積塵埋，僧舍頹圮，饔飱且不繼；遂甘
GA015n0014_pb114a03║清苦，與眾操作。未幾而佛像改觀。越歲而天王殿成。次
GA015n0014_pb114a04║年建左廊房寮舍二十六間，右亦如之。又次年創方丈
GA015n0014_pb114a05║及兩楹十餘間，周匝垣牆，約費數千金。不重擾檀那，已
GA015n0014_pb114a06║經營大備矣。昔慈氏募木於閩，世稱靈異。師不從天降
GA015n0014_pb114a07║地出，似有神運鬼輸。則今之所有，又安必昔之所無哉？
GA015n0014_pb114a08║師在超果時，學憲印周王公締交最善。適陞浙臬，師擕
GA015n0014_pb114a09║杖渡江抵署，談寺中顛末。公乃手書碑文，發檄行縣。一
GA015n0014_pb115a01║齋蔡君勒石於天王殿之東。勝因快事，亦豈偶然哉？（琮）
GA015n0014_pb115a02║鈍根下慧，濫厠宗門，不辭搦管之譏，爰述其始終云爾。
GA015n0014_pb115a03║
GA015n0014_pb115a04║
GA015n0014_pb115a05║
GA015n0014_pb115a06║
GA015n0014_pb115a07║
GA015n0014_pb115a08║
GA015n0014_pb115a09║明州岳林寺志卷四終