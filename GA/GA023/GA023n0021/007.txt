GA023n0021_p0407a01║武林靈隱寺誌卷之七
GA023n0021_p0407a02║碑文
GA023n0021_p0407a03║重建靈隱寺碑文王益朋（鶴山大理寺卿）
GA023n0021_p0407a04║靈隱名山之勝，自來作者之所詳，余可得而略之也。
GA023n0021_p0407a05║惟具德大和尚住止茲山，自己丑至癸卯，歲星一周
GA023n0021_p0407a06║又加三焉，始置藏殿，而終直指堂。其始也，不為其後
GA023n0021_p0407a07║者計也；其後也，非為其前者補也。而星羅碁置、左翼
GA023n0021_p0407a08║右舒，亦若有神靈以扶建之也。昔王屮作頭陀之碑，
GA023n0021_p0407a09║徐陵有孝義之紀，皆名播千載、芳垂不朽。余以何人，
GA023n0021_p0407a10║敢不為之綴筆於後哉？本北高峰九十五丈，十分其
GA023n0021_p0408a01║高以為殿之高；殿數楹，三分其高、加尋焉以為之修。
GA023n0021_p0408a02║墀有砌焉，室有阿焉，從唐殿製也。殿之上有法堂，不
GA023n0021_p0408a03║及殿之高五分之一，而與殿等，躡蹬而上加于山也。
GA023n0021_p0408a04║殿之東為東戒堂，殿之西為西戒堂；法堂之東為東
GA023n0021_p0408a05║禪堂，法堂之西為西禪堂。古無戒堂而有戒堂，古無
GA023n0021_p0408a06║禪堂而有禪堂。棲禪者眾，戒為禪本，可不東西列與？
GA023n0021_p0408a07║其上為直指堂，其廣十餘笏，其修倍尋也。直指堂之
GA023n0021_p0408a08║左有面壁軒，直指堂之右有青猊軒焉。所取之面壁
GA023n0021_p0408a09║者，取於壁也；青猊者，取於石也。面壁軒之下為東禪
GA023n0021_p0408a10║堂，東禪堂之東為慧日軒；下為玉樹林，左則浴室與
GA023n0021_p0409a01║諸寮在焉。浴樓之東為雙桂室，雙桂者，無文塔也，不
GA023n0021_p0409a02║欲沒之也。玉樹林下為金光明殿，金光明者，宋時懺
GA023n0021_p0409a03║儀也。蘸筆池在其下，茶與竈列焉，取其池之便也。其
GA023n0021_p0409a04║下大悲殿，殿之前為聯燈閣。聯燈者，為二僧人悟而
GA023n0021_p0409a05║建也。聯燈閣之前為華嚴閣，閣之右為伽藍殿；伽藍
GA023n0021_p0409a06║殿與西之祖堂相對也。華嚴閣之前為梵香閣，又其
GA023n0021_p0409a07║前為青蓮閣。青蓮始之，華嚴其後建也；而梵音、聯燈
GA023n0021_p0409a08║錯峙焉，猶天有閣道也云爾。其前為響水樓，響水者，
GA023n0021_p0409a09║壑雷聲也。其後為齋堂、為客堂、為香積廚，所為繼藏
GA023n0021_p0409a10║殿而建者也。青猊軒以下，西禪堂下為羅漢殿，所為
GA023n0021_p0410a01║供五百應真者也。殿之下為祖堂。王者之制，左宗廟
GA023n0021_p0410a02║而右社稷；浮屠之制，左伽藍而右祖堂也。堂之下擇
GA023n0021_p0410a03║木堂，擇木者，遊僧所棲也。意南而南，意北而北，無所
GA023n0021_p0410a04║棲焉不可也。其下為公所，以靈隱之勝而貴客勝遊
GA023n0021_p0410a05║可無稅駕歟？然不置於東而置於西，又絕遠於戒與
GA023n0021_p0410a06║禪也，不使學人見可欲也。又其下為萬竹樓，隱者之
GA023n0021_p0410a07║所寓目也。東有響水以聽泉，西有藂竹以攬勝也。觀
GA023n0021_p0410a08║止也，而天王殿以是成焉。天王殿者，以奉天王及彌
GA023n0021_p0410a09║勒焉，古之絕勝覺場，晉以來有此稱也。戊戌大殿災，
GA023n0021_p0410a10║而辛丑與天王殿同告成焉，此天意也。於是建鐘樓
GA023n0021_p0411a01║於殿東，助龍首焉。其在古為百尺彌勒閣也。建閣不
GA023n0021_p0411a02║如建樓也，視其高加於殿若尋，而高於殿齊也，乃建
GA023n0021_p0411a03║直指堂終焉。直指堂，和尚丈室，不欲以己加於殿，不
GA023n0021_p0411a04║欲以己加於眾室，何為其不後之也？雖然，和尚之建
GA023n0021_p0411a05║置若此，其若有意者耶？其若無意者耶？而若軒焉，若
GA023n0021_p0411a06║輊焉，若仰焉，若俛焉，若兩曜之界天，若眾星之環極
GA023n0021_p0411a07║焉，斯真奇也。然則錢塘三百六十寺，未有先此者也，
GA023n0021_p0411a08║是安可不為之記也？
GA023n0021_p0411a09║靈隱寺重興碑文嚴沆
GA023n0021_p0411a10║靈隱山水，西山佳絕，即《漢志》武林山水也。武林以此
GA023n0021_p0412a01║得名，而武林人不之知也。絕迹高遁者得以棲託而
GA023n0021_p0412a02║處，故上古有稽留之號，不獨今矣。東晉咸和，理公創
GA023n0021_p0412a03║興，歷代皆有高僧居之。其載於僧錄者，可考而知也。
GA023n0021_p0412a04║但宋元以來皆有朝旨補授，而其後惟以僧房輪直，
GA023n0021_p0412a05║末流之弊殆有不可言者。具德和尚紹三峰之絕傳、
GA023n0021_p0412a06║接黃檗之逸響，所至之處無不成林。自廣孝、天寧、顯
GA023n0021_p0412a07║寧、佛日，數大剎無不改觀，而於靈隱建置尤所謂神
GA023n0021_p0412a08║輸而鬼授也。於呼！自非和尚道法之盛，其能以有此
GA023n0021_p0412a09║哉？念先清卿與賢大夫十數人，為勝遊之會，憩此聽
GA023n0021_p0412a10║禪，而先君子與兩世父，偕長蘅李先生、子將聞先生，
GA023n0021_p0413a01║每於春淙壑雷之下，流連愛玩，有終焉之志，此余夙
GA023n0021_p0413a02║昔所謂寤寐難忘者也。今以乞假之暇，際光天之運，
GA023n0021_p0413a03║覩金碧於靈宮，粲雲霞於鹿苑，其又安能已於懷耶？
GA023n0021_p0413a04║和尚命余撰碑傳於後，顧陸羽之記不傳，羅公之文
GA023n0021_p0413a05║僅存，又焉用余蕪文以貽誚於山靈耶？因綴以大略
GA023n0021_p0413a06║而係之以銘曰：巃崇靈宮　包絡峰崿　扶神靈兮高甍
GA023n0021_p0413a07║蜚宇　昭灼宏敞　纚雲庭兮含華疊萼　蔥翠紫蔚　夭卓
GA023n0021_p0413a08║詭兮胡蔽而虧　出入日月　靡終始兮天興華藏　綿邈
GA023n0021_p0413a09║宗傳　亡垠堮兮莫高匪山　莫峻匪泉　長舄奕兮
GA023n0021_p0413a10║重建靈隱寺碑文孫治（宇台）
GA023n0021_p0414a01║粵自周星雨地，帝釋肇止於天冠；漢夢徵祥，洛陽創
GA023n0021_p0414a02║基於白馬。自此銀城映沼，猋布諸華；金鐸響風，聿開
GA023n0021_p0414a03║來載。若乃赤烏之歲，僧會始軔吳地；過江以來，支郎
GA023n0021_p0414a04║響振義林。則東南之弘化而吳越之始基也。咸和初
GA023n0021_p0414a05║祀，理公實來；早棲息於西山，疑蜚形於鷲嶺。由是人
GA023n0021_p0414a06║天共證，比迦葉於經臺；緇紫雲歸，掩鳩摩於祇苑。疏
GA023n0021_p0414a07║館山椒，映四園而交翠；彪流澗雨，並八水而停紅。鷲
GA023n0021_p0414a08║在山而若舞，猿就洞而歸來。轉金策於閻浮，化城不
GA023n0021_p0414a09║遠；息害馬於忍土，淨界非遙。功自此而彌天，法由茲
GA023n0021_p0414a10║而振地。覺場標榜，人稱句漏之仙；上苑勒銘，世重簡
GA023n0021_p0415a01║文之記。漂流六代，沿及五朝。長廊鳳翼，知自貞觀以
GA023n0021_p0415a02║來；蜚塔雲浮，實始大中之代。而錢氏御土之日，值聖
GA023n0021_p0415a03║僧宣化之年。寶幢聳列，落仙梵於雲根；穹塔淩層，響
GA023n0021_p0415a04║和鈴於天外。炎宋聿興，景德標號。寶軸千裝，天章雲
GA023n0021_p0415a05║鳳之筆；良田萬頃，濯龍脂粉之錢。迨至南宋駐蹕，翠
GA023n0021_p0415a06║華屢幸；交蘆迴天子之鑾，光明有高僧之迹。金印來
GA023n0021_p0415a07║於天上，直指安禪；璇題復於人間，空王炳日。於焉薰
GA023n0021_p0415a08║風璚露，五花相繼於莊嚴；碧月珠星，雙樹依然於常
GA023n0021_p0415a09║住。不圖至大之歲，禍發丹丘；莫甚至正之年，銷沉銅
GA023n0021_p0415a10║馬。自此而降，興衰匪一。雖中天開運而寶地淹淪。山
GA023n0021_p0416a01║疑虎窟，久虛開士之塵；地似龍樓，未遇高流之響。九
GA023n0021_p0416a02║里翔風，不見蒼虬之舞；三山望月，空聞落桂之聲。雖
GA023n0021_p0416a03║曇瓚竭蹶於宣德之年，僧通庀材於穆皇之代；不足
GA023n0021_p0416a04║以復石室之禪那，煥龍宮於耆窟也。時序遷移，宗風
GA023n0021_p0416a05║消歇；不有大覺，孰證迷津？茲惟具德大和尚者，臨濟
GA023n0021_p0416a06║之嫡乳，黃檗之肖孫；權實雙融，有無互徹。祛守默之
GA023n0021_p0416a07║癡禪，埽尋文之狂慧。以故名園香剎爭奉銖衣，秀水
GA023n0021_p0416a08║靈峰競承組鉢。歲在赤奮二月，和尚頓駕靈山；翦蓬
GA023n0021_p0416a09║蒿藜藿之居，成寶筏銀沙之所。蒲團夜梵，闢第一之
GA023n0021_p0416a10║玄機；麈尾高揮，廣不二之法旨。有萬沙彌，盡遊青石；
GA023n0021_p0417a01║三千蒲塞，競共蜚花。而戊戌劫火，大殿告災；天將除
GA023n0021_p0417a02║舊以更新，人用布金而填陌。隕三災之火，標日月於
GA023n0021_p0417a03║天宮；違四大之風，界琉璃於地道。於時薝林屬玉，自
GA023n0021_p0417a04║蹇嵼於青鳶；梵住浮檀，遂巍峩於香象。雲楣膠葛，峰
GA023n0021_p0417a05║接陽烏；綺井璚熿，林生陰兔。萬栱千楹，迴合斗杓之
GA023n0021_p0417a06║氣；虹梁螭桷，平臨滄海之潮。然則東安參禪之窟，無
GA023n0021_p0417a07║此名區；江右選佛之場，遜茲寶界。信有徵者，不其然
GA023n0021_p0417a08║乎？於戲！人以地傳，地緣人顯。靈隱山川之奇，和尚道
GA023n0021_p0417a09║法之勝，同符千載，迥絕恒蹊。庶幾頓超十地，寄無言
GA023n0021_p0417a10║於有言；悟彼三空，歸有法於無法者歟！是為銘。銘曰：
GA023n0021_p0418a01║法從東度　山自西遷聖僧至此　憩彼林泉三寺並列
GA023n0021_p0418a02║　精廬巋然嶽形雕鷲　石秀青蓮金繩界道　寶鐸淩煙
GA023n0021_p0418a03║名賢似續　綿矣千年重瞻大覺　濟水真傳天開給舍
GA023n0021_p0418a04║　人度寶田影涵瑤圃　光照金盤丹霞結宇　紫極開軒
GA023n0021_p0418a05║林間花繞　鉢內龍旋天衣荏苒　帝馬翩躚霜鐘夜湛
GA023n0021_p0418a06║　海日高懸淨名第一　慈照大千流水在澗　明河自天
GA023n0021_p0418a07║棧有伏虎　洞有仙猿明明宗旨　其永無刊
GA023n0021_p0418a08║重興景德靈隱禪寺碑文王吉明（瑞五）
GA023n0021_p0418a09║嘗聞佛之化身徧滿三千大千世界，似非人世之土
GA023n0021_p0418a10║木金碧所得而莊嚴者。雖然，諸佛往矣，黃金布地之
GA023n0021_p0419a01║祗園，七寶嚴飾之樓閣，疇其覯之？則舍人世之土木
GA023n0021_p0419a02║金碧以為莊嚴，無從因像見佛。然則莊嚴法界莊嚴
GA023n0021_p0419a03║化身等無有別，佛之所以長留於天地古今之內，而
GA023n0021_p0419a04║徧現於智愚心目之間，非像教不為功。自教外別傳、
GA023n0021_p0419a05║直指人心、見性成佛，洵無上妙義；而後之弔奇者，視
GA023n0021_p0419a06║宗教若徑庭然。若夫提宗攝教、借教詮宗，和合無間，
GA023n0021_p0419a07║足為法門淵海者，則具老和尚為不可幾及也。和尚
GA023n0021_p0419a08║受三峰老人付囑，爐冶精嚴，見於把茆之日；蹵踏奮
GA023n0021_p0419a09║迅，顯於方剛之年。道風洋溢，所至主法席，諸方雲集，
GA023n0021_p0419a10║堂戶為滿。語稱福慧兼修者，非歟？順治己丑，浙紳士
GA023n0021_p0420a01║延錫靈隱。靈隱自晉創建迄今，千有餘年，其間廢興
GA023n0021_p0420a02║不可殫述。比以棟宇毀圮，法相剝落，周環藩壁頹𡙇，
GA023n0021_p0420a03║赤白之飾盡成䵝昧，觀者有魯靈光之歎，和尚毅然
GA023n0021_p0420a04║以修建為任。或疑其為有為功德者，不知真性妙空、
GA023n0021_p0420a05║並無一物者，謂之清淨法身；其一切莊嚴萬行者，謂
GA023n0021_p0420a06║之圓滿報身；隨機設教、善利無窮者，謂之千百億化
GA023n0021_p0420a07║身。使塵剎佛身有一不現光明，則千百億數中便生
GA023n0021_p0420a08║缺陷。此缺陷者，誰為補之？而又誰為泯之？甚非細故
GA023n0021_p0420a09║也。靈隱為浙名剎，四方瞻禮如織；茍以生敬者生哀，
GA023n0021_p0420a10║則接引善信何藉？且夫無所為而為善者，曾幾人哉？
GA023n0021_p0421a01║大都因生於感，感則動；不感未有能動者也。今使入
GA023n0021_p0421a02║剎而見殿堂巍煥、法相端嚴、供設輝煌、布置周帀，宛
GA023n0021_p0421a03║然西方勝境，有不作禮讚歎、勃露善端者，非情矣！則
GA023n0021_p0421a04║直指人心、見性成佛之機，莫顯著於此，詎修建小果
GA023n0021_p0421a05║云爾哉？維時議修建者僉以時絀，舉贏為難。和尚曰：
GA023n0021_p0421a06║「無難！越山多材，若等其儲以待。」先是，衢郡巨木填委，
GA023n0021_p0421a07║溪水涸，商坐屢歲弗得下。見寺中遣人至，以廉直售。
GA023n0021_p0421a08║未幾，水盛，長木得越堰順流而至，積材山若，則時節
GA023n0021_p0421a09║因緣可知矣。於是興作大舉，數年間，殿堂樓閣及種
GA023n0021_p0421a10║種院舍，次第落成，完美盡致，迥踰舊觀。稽其工費，難
GA023n0021_p0422a01║以數計。和尚優遊處之，未嘗以工作繁興暫輟。兩期
GA023n0021_p0422a02║少疎，提筞而機緣輻輳，若有神輸焉者，豈非千古奇
GA023n0021_p0422a03║特事耶？昔六祖住曹溪，卓錫泉湧，贍足大眾。東坡銘
GA023n0021_p0422a04║有云：「問從何來，初無所從；若有從處，來則有窮。」和尚
GA023n0021_p0422a05║修建靈隱，拓而大之，更而新之，其出無窮，真不知其
GA023n0021_p0422a06║所從矣。彼測以檀施，目以福報，烏足窺和尚之大哉？
GA023n0021_p0422a07║和尚固於法界中莊嚴諸佛化身，俾學人繇此證悟
GA023n0021_p0422a08║法身於真空，無加損也。故以此功德而不住相則無
GA023n0021_p0422a09║漏，以此深心而奉塵剎則大報恩。初祖有漏小果之
GA023n0021_p0422a10║論，蓋為天監而言歟！若和尚之修建，非猶他方之修
GA023n0021_p0423a01║建也。以至繁至鉅之舉，而成於無思無為之中，所謂
GA023n0021_p0423a02║莊嚴萬行、究竟空無一物者乎？則外彌現而內彌寂，
GA023n0021_p0423a03║自非和尚，孰能與於斯？吉明皈依有素，幸躬逢其盛
GA023n0021_p0423a04║事，歡喜踊躍，歎為希有。謹序其修建緣起，而約略紀
GA023n0021_p0423a05║之：戊戌成法堂，辛丑成前殿、大殿。為閣者四，曰華嚴、
GA023n0021_p0423a06║曰聯燈、曰梵香、曰青蓮；為堂者十四，曰大悲、曰金光
GA023n0021_p0423a07║明、曰五百羅漢殿、曰伽藍、曰祖師、曰東西兩禪堂、曰
GA023n0021_p0423a08║擇木、曰南鑑、曰庫堂樓、曰知事樓、曰齋堂樓，與輪藏
GA023n0021_p0423a09║相雁行者為鐘樓。上為總管堂，其它有玉樹樓、慧日
GA023n0021_p0423a10║軒、萬竹樓、直指堂、面壁軒、青猊軒，復有念佛堂、峰頂
GA023n0021_p0424a01║茅蓬以及柴寮、園寮與古今賢聖諸塔。下院二，曰寶
GA023n0021_p0424a02║勝菴，曰接雲菴。其中像設器具，一一稱是。此皆數年
GA023n0021_p0424a03║內先後修置，不能詳載歲月；要為和尚手自擘畫，諸
GA023n0021_p0424a04║高足暨行僧，一心力以從。凡所位置題顏，各有意指。
GA023n0021_p0424a05║後之覽者其致思焉。爰鑱石為之記。
GA023n0021_p0424a06║記
GA023n0021_p0424a07║靈隱放生記陳紹英（匏菴）
GA023n0021_p0424a08║自橫衝橋至九里松，舊皆靈隱之所屬也。迤𨓦並湖
GA023n0021_p0424a09║口曰金沙灘，灘色如金；山至此而增黛、水至此而加
GA023n0021_p0424a10║碧者，是湖之最勝處也。錢塘鶴鳴慕侯規其地若干，
GA023n0021_p0425a01║以大師為放生之所；而即規其水若干，以育魚於其
GA023n0021_p0425a02║中。寘僧人數輩，朝夕梵誦，一切物命咸霑法慈。嗚呼，
GA023n0021_p0425a03║何其仁也！夫佛教之凌夷久矣，大師一至靈山，重整
GA023n0021_p0425a04║蓮界，變瓦礫之域為栴檀之所。澗水淙淙，秋林淼淼，
GA023n0021_p0425a05║使百萬釋子咸悟無生而證宗旨；而此寸土者又被
GA023n0021_p0425a06║於無涯鱗介之族。夫靈隱冠山，而此陂尾湖，彌天地
GA023n0021_p0425a07║而亘古今，皆作如是觀矣。或曰：「昔有大豕為魯津伯，
GA023n0021_p0425a08║德其殺之之功，大師無乃多事？」而不知伏蟒化蛇，皆
GA023n0021_p0425a09║依佛力，卒何疑於此？且牛羊犬豕，怖死而求生，無以
GA023n0021_p0425a10║異於人者，又安得藉口以殺為生？或曰：「盡西湖為放
GA023n0021_p0426a01║生，有何不可？」余又以為不然。夫天地之無盡也，魚欲
GA023n0021_p0426a02║其生，而漁亦不欲其死。兩湖之間以漁為業者，又可
GA023n0021_p0426a03║盡廢耶？則此之為放生也大矣。有量者乃所以為無
GA023n0021_p0426a04║量也與！為室幾楹、為地縱橫若干尺，悉書之以示後
GA023n0021_p0426a05║之人。
GA023n0021_p0426a06║靈隱鐘記孫治
GA023n0021_p0426a07║石門有鐘，相傳以為元時所鑄也。初在崇福寺，寺燬，
GA023n0021_p0426a08║鐘半沒於土者幾百年矣。或以為啞鐘也，或曰非然
GA023n0021_p0426a09║也。古人有言曰：「一鳴五穀生，再鳴五穀熟。」石門之鐘，
GA023n0021_p0426a10║鐘且不鳴，故畏之也。大護法柯將軍（諱魁）、陳都統（諱
GA023n0021_p0427a01║典謨）者，觀於靈隱而深訝焉，曰：「此其為佛法震旦也
GA023n0021_p0427a02║與！石門之鐘於此焉，宜！」雖然，鐘之為大且萬鈞也，移
GA023n0021_p0427a03║之者，非若持缶挈瓶然也。鐘之大且萬鈞，又半淪於
GA023n0021_p0427a04║地，相傳屢欲出之土，愈掘則愈下。石門人共呼為神
GA023n0021_p0427a05║鐘，非可以力致也。乃靈隱之移之也，有四僧者掀而
GA023n0021_p0427a06║出之於地，如有物負擁而出，有舟焉載之若蛻然而
GA023n0021_p0427a07║上，斯非神助不至此矣。先是，鐘之未至也，有神入夢
GA023n0021_p0427a08║於人曰：「明日鐘至矣！」已而果然。眾協力焉不移，時人
GA023n0021_p0427a09║至屹然而止；俄而架於簴上，其聲遠聞。《易》曰：「震驚百
GA023n0021_p0427a10║里其有焉。」眾懽然曰：「信哉其為震旦也！鐘果於此焉，
GA023n0021_p0428a01║宜也。非大師不足以創靈隱，非靈隱不足以致此鐘。」
GA023n0021_p0428a02║顏率之論周鼎也，以為九九八十一萬人具而後可
GA023n0021_p0428a03║致。今鐘縱不若周鼎，度非千萬人不可，何以若此之
GA023n0021_p0428a04║易也？壬寅鐘樓成，癸卯石門鐘至。吾聞之，器從主人，
GA023n0021_p0428a05║斯非石門之鐘而靈隱之鐘也，故遂以為靈隱鐘記。
GA023n0021_p0428a06║重裝十八尊者記孫籀
GA023n0021_p0428a07║余垂髫時，應童子試，眾擠門，忽墮，被壓，後至者復蹂
GA023n0021_p0428a08║躪其上，輒死。舁至黃王廟道舍，醫莫能救，蓋竟日矣。
GA023n0021_p0428a09║爾時神魂飛越至一山中，有老僧十餘，牟尼披袈，朗
GA023n0021_p0428a10║誦經卷，掣余手足曰：「吾與若有緣，若毋行。」余魂益飄
GA023n0021_p0429a01║揚，老僧牽拉不釋，手足伸縮，從空中猛推，遂甦。越數
GA023n0021_p0429a02║歲，至靈隱寺，見水聲潺湲、峰石奇峭，宛如當日魂飛
GA023n0021_p0429a03║處，始知前救我者是阿羅漢。遂矢願，他日倖獲功名，
GA023n0021_p0429a04║則新其像以報。但困於諸生，久之未遂，而此願時存
GA023n0021_p0429a05║也。我
GA023n0021_p0429a06║朝鼎革來，丙戌登賢書，己丑成進士；廷對，擬元應授
GA023n0021_p0429a07║館選，病不果。遂補秋曹，視學山右，以讀禮歸。時具德
GA023n0021_p0429a08║和尚大建叢林，功果無量。余乃進山禮佛、謁和尚。是
GA023n0021_p0429a09║日羅漢殿適駕樑，若相期約者，余遂捐金重裝十八
GA023n0021_p0429a10║尊羅漢，次第告成。因余遠宦，未獲躬親瞻禮。今丁未
GA023n0021_p0430a01║秋，奉裁賦歸；置扁額、齋供，始完舊願。余雖眇末，乃荷
GA023n0021_p0430a02║尊者保護以有今日，豈非佛度有緣耶？居官立行有
GA023n0021_p0430a03║不自愛，尊者鑒之，余因此益自勵矣。爰述其事而勒
GA023n0021_p0430a04║石焉，是為記。
GA023n0021_p0430a05║疏
GA023n0021_p0430a06║修靈隱冷泉亭疏雪嶠信
GA023n0021_p0430a07║浙江勝地，唯靈隱為最。其源發于天目，而冷泉一帶，
GA023n0021_p0430a08║鑑照寺前，若蒼龍驤于宵漢也。煙雨峰巒，映人眉目。
GA023n0021_p0430a09║去年大風忽發，洚水橫流，損我若干奇秀。應以此情
GA023n0021_p0430a10║訴于天帝，償我修補如故，奈何殃及兒孫耶？
GA023n0021_p0431a01║靈隱寺大殿募緣疏陳應泰（巡撫）
GA023n0021_p0431a02║自大乘西漸，宗風南衍。本無一語，空迦葉於經臺；如
GA023n0021_p0431a03║是九年，掩鳩摩于祇苑。由是參禪法窟，競譽東安；選
GA023n0021_p0431a04║佛名揚，羣推江右。五宗妙諦，非關句後前機；三昧真
GA023n0021_p0431a05║源，豈是聲前薦得？洵足悟大意於西來，演別傳于南
GA023n0021_p0431a06║竺者矣。若臨濟具德禪師者，幼皈淨業，早度玄關；權
GA023n0021_p0431a07║要雙融，有無互徹。祛守嘿之癡禪，埽尋文之狂慧。以
GA023n0021_p0431a08║故名蘭香剎爭奉銖衣，秀水靈山競承組缽。揮松法
GA023n0021_p0431a09║座，本無羨於飛花；拂麈高壇，亦何期於點石？維茲靈
GA023n0021_p0431a10║隱寺者，實武林之首剎也。飛岑合沓，翠蔭松杉；鳴澗
GA023n0021_p0432a01║紆迴，芬流荇藻。若誌公幽麓，雅堪卓錫棲真；惠遠清
GA023n0021_p0432a02║溪，自愛掛瓢宴坐。年來寶地淹淪，法筵岑寂。苔階流
GA023n0021_p0432a03║月，空聞落桂之聲；古洞沉雲，久絕呼猿之響。禪師策
GA023n0021_p0432a04║杖來遊，愴焉大息；誓整檀林，重光蓮界。蒲團夜梵，開
GA023n0021_p0432a05║第一之玄機；麈尾朝禪，演不二之法旨。遂使癡猿捉
GA023n0021_p0432a06║月，立解苦輪；渴鹿馳煙，頓明覺路。於時人天共證，緇
GA023n0021_p0432a07║素雲歸。五百沙彌，盡遊青石；三千蒲塞，競供銀花。布
GA023n0021_p0432a08║黃金於廣陌，浮梓柱於洪濤。花宮刻玉，應蹇嵼于青
GA023n0021_p0432a09║鴛；月殿浮檀，自巍峩於白馬。不圖禍發神丘，毒流卭
GA023n0021_p0432a10║井。龍堂何孽，忽搖四大之風；雁塔非魔，遂隕三災之
GA023n0021_p0433a01║火。徒逢怪鳥，焚社流音；不過靈禽，燒林漬羽。日月天
GA023n0021_p0433a02║宮，倏成火宅；琉璃地道，竟若化城。禪師悲願逾深，慈
GA023n0021_p0433a03║誓彌篤。竊同須達，縱填陌而輸金；尚比澄空，必開爐
GA023n0021_p0433a04║而寫像。金花滿面，依然常住紺園；珠澤縈眉，自復莊
GA023n0021_p0433a05║嚴鷲嶺。余鎮撫浙土，再越春秋；屢緝餘氛，輒駢戮力；
GA023n0021_p0433a06║追維塵劫，益信輪迴。維願法雲遐蔭，自令障火潛消；
GA023n0021_p0433a07║慧日高懸，長使魔風永滅。每尋歡喜之園，樂對醍醐
GA023n0021_p0433a08║之治。今禪師以法中之龍象，獨運金輪；以教外之鸞
GA023n0021_p0433a09║凰，重舒玉鏡。雖復設四部于無遮，消三幡於有漏，不
GA023n0021_p0433a10║足多也！復何難哉？惟念名山勝宇，端屬高流；福地蓮
GA023n0021_p0434a01║藏，允資開士。故嵩邱靈跡，澄公逝而沉音；天竺棲真，
GA023n0021_p0434a02║辨師去而絕響。至若方袍平叔，高躐二清；白眼支郎，
GA023n0021_p0434a03║久淩兩軋。龍攄鉢裏，無與觀心；獅伏巖前，不干演法。
GA023n0021_p0434a04║而或崎嶇掛錫，委頓開林。山陰殿缺，遽來靈羽于飛
GA023n0021_p0434a05║輪；沙伏塔傾，誰發真珠於銘石？然則地以人傳，人緣
GA023n0021_p0434a06║地顯。靈隱山水之奇，禪師道法之勝，以古準今，洵美
GA023n0021_p0434a07║談已。是用仰籍檀施，共成福慧。傅大士之雙林，捨心
GA023n0021_p0434a08║是宅；迦蘭陀之精舍，聞法立成。庶幾頓超十地，寄無
GA023n0021_p0434a09║言于有言；悟彼三空，歸有法於無法矣。
GA023n0021_p0434a10║靈隱禪堂募重新翻蓋大雄寶殿疏晦山
GA023n0021_p0435a01║靈山殿閣，聳出雲霄，體勢嵯峩，金碧瑰麗，不但東南
GA023n0021_p0435a02║雄鎮，誠為海岳崇瞻，實先師老人蓋世之奇功，不朽
GA023n0021_p0435a03║之盛業也。但以昔年輻輳因緣，成功太速；亦由匠工
GA023n0021_p0435a04║蓋法鹵莽，不得真傳。以致筒瓦削薄，雨久而泥水侵
GA023n0021_p0435a05║椽；柳杉太長，雪壓而瓦鱗脫節。苦四圍之發漏，悲聖
GA023n0021_p0435a06║相以沾淋。三十二大士之湧壁，立見損傷；二十四諸
GA023n0021_p0435a07║天之寶容，漸憂圮坼。佛像偕菩薩像以俱危，大殿與
GA023n0021_p0435a08║天王殿而同病。若不早圖翻蓋，後此愈費經營；為此
GA023n0021_p0435a09║特具因緣，敬告十方檀護。昔也初經焚蕩，平地上湧
GA023n0021_p0435a10║出寶坊；繼殫勤勞，一隻手擎來佛國。而今也，覩前功
GA023n0021_p0436a01║之漸壞，豈不寒心？知急救之有方，大家著力。伏乞尊
GA023n0021_p0436a02║官長者、大力檀那，遇茲勝事，慨發喜心，傾湘水之家
GA023n0021_p0436a03║珍，布祗園之金地。因風吹火，補漏未遲，望大殿以圓
GA023n0021_p0436a04║成，并石臺而鋪就。現天宮之妙麗，滿佛國之莊嚴；登
GA023n0021_p0436a05║廣大之門庭，還修廣大之福瞻。奇特之殿閣，更收奇
GA023n0021_p0436a06║特之功。種大因於華藏海中，定受記於靈山會上。有
GA023n0021_p0436a07║緣到此，盡請當機；切莫躊躇，當面錯過。謹疏。
GA023n0021_p0436a08║募化絫石增靈隱山門景致疏戒顯
GA023n0021_p0436a09║靈山勝境，海內奇觀。怪石堆青，繡出崑岡之骨；冷泉
GA023n0021_p0436a10║漾碧，噴來雁蕩之湫。秀絕天然，豈待人工點綴？花鋪
GA023n0021_p0437a01║錦上，何妨幻景莊嚴？雲間姚居士，眼底煙雲，胸中邱
GA023n0021_p0437a02║壑，具南垣之妙手，蜚東海之高名。過浙地觀光，到靈
GA023n0021_p0437a03║峰叫絕。擬於迴龍橋之古逕、冷泉亭之四周，築成分
GA023n0021_p0437a04║外峰巒，添出遊人坐磴。春郊雜遝，香會奔騰；大啟茶
GA023n0021_p0437a05║亭，廣施甘露。俾緇素雲歸，盡得停筇而憩賞；輪蹄霧
GA023n0021_p0437a06║擁，不妨晏坐以盤桓。誠法窟之奇緣，屬名山之韻事。
GA023n0021_p0437a07║顧高山流水，有待知音；白雪陽春，還期屬和。但得同
GA023n0021_p0437a08║心解佩，便裝成廬阜溪橋；眾手移山，立現出虎邱石
GA023n0021_p0437a09║座。允關好事，諒所樂聞。
GA023n0021_p0437a10║靈隱募刻《華嚴》大經疏戒顯
GA023n0021_p0438a01║如來所留慧命，幸有大藏琅函；法寶盡當流通，何況
GA023n0021_p0438a02║華嚴教海。一乘妙典，我佛滅六百年後始出龍宮；無
GA023n0021_p0438a03║上經王，西天存八十卷文重來震旦。翻譯則青龍侍
GA023n0021_p0438a04║座，講演則甘露流祥。盥水滴而蟻子生天，經題唱而
GA023n0021_p0438a05║脩羅退陣。講誦與修觀，古今靈異重重；書寫與刊行，
GA023n0021_p0438a06║道俗禎符赫赫。得覩一文一句，洵稱奇特因緣；欲求
GA023n0021_p0438a07║共見共聞，須仗流通廣遠。茲者靈山會上、獅子窟中，
GA023n0021_p0438a08║既梓各種經書，獨缺《華嚴》大部。敬書緣起，用告知音。
GA023n0021_p0438a09║聞半偈而投崖，端為利生心切；剜千燈而求法，無非
GA023n0021_p0438a10║念佛恩深。今現有充棟之經，何不公之緇素？只須一
GA023n0021_p0439a01║舉手之力，便可壽之棗梨。或自施、或勸人，轉轉無窮
GA023n0021_p0439a02║而馨流帝網；隨一函、隨幾卷，多多益善而福過河沙。
GA023n0021_p0439a03║七處九會之靈文，彈指而雲蒸霞蔚；六相十玄之妙
GA023n0021_p0439a04║義，轉盻而錦簇花攢。破微塵而出大經，急需好手；竭
GA023n0021_p0439a05║海墨而書一字，莫讚奇功。幸慨發乎檀波，共圓成夫
GA023n0021_p0439a06║寶藏。
GA023n0021_p0439a07║序
GA023n0021_p0439a08║贈靈隱具和尚序嚴沆
GA023n0021_p0439a09║臨濟三十一世曰三峰藏者，提三玄三要以明宗旨，
GA023n0021_p0439a10║於佛法為中興矣，而和尚其大弟子也。三峰受源流
GA023n0021_p0440a01║於天童，而勤勤然惟以宗旨示人。嘗曰：「禪之有宗，猶
GA023n0021_p0440a02║醫之有脈法也。醫者立規矩、懸權衡、調陰陽、別生死，
GA023n0021_p0440a03║不可廢也。曹洞之君臣，臨濟之賓主，亦猶是矣。黃龍
GA023n0021_p0440a04║有言：『學者欺詐之弊，不以如來知見之慧，密而煅之，
GA023n0021_p0440a05║何由能盡？』」故生平以闡揚為務，而其末後遺囑者，惟
GA023n0021_p0440a06║和尚一人。師乎，師乎！宗旨其不晦矣乎！僕嘗觀古之
GA023n0021_p0440a07║擔荷佛法者，多强力絕俗之人。自南嶽馬祖以下，至
GA023n0021_p0440a08║五代之杰出者，歷歷可指也。和尚初為鍛工，已棄去，
GA023n0021_p0440a09║習道家言；後又讀《首楞嚴》而善之，遂披剃受具，乃參
GA023n0021_p0440a10║三峰於安隱，有省也，而和尚勿以為足也。凡叢林辛
GA023n0021_p0441a01║苦力作之事，無所不為。已廼作圊頭，運糞出厠，負重
GA023n0021_p0441a02║擔上山，力疲極，忽於轉肩時，見擔頭冉冉數下，遂現
GA023n0021_p0441a03║大機在前，自是禪鋒不可禦矣。初，三峰之椎鍛學者，
GA023n0021_p0441a04║剗削險擯不遺餘力，而於和尚為尤甚。悟後，三峰嘗
GA023n0021_p0441a05║召於方丈前，垂百問，矢口應對無所挫，而三峰猶不
GA023n0021_p0441a06║諾也。然則和尚之所以得當於三峰而回機就囑者，
GA023n0021_p0441a07║宜何如哉？僕觀之天下，三春之華不如九秋之幹也，
GA023n0021_p0441a08║雨露之澤不如霜霰之加也；美疢不如藥石，姑息當
GA023n0021_p0441a09║遜仇讎也。和尚之自治治人，多用强力，務堅苦其大
GA023n0021_p0441a10║端矣。和尚法席最盛，所至稱千人。如天寧、佛日、雲門、
GA023n0021_p0442a01║顯寧諸名剎皆是也。年來嘗止靈隱，故稱靈隱。初和
GA023n0021_p0442a02║尚之住靈隱也，止一破堂，傾欹草中。十年拾礫，買壤
GA023n0021_p0442a03║尺寸而興之。諸寮廡、禪堂、法院，以次就焉。乃去夏天
GA023n0021_p0442a04║又火其正殿，是天之所以勞其經營締搆者，何無已
GA023n0021_p0442a05║也？客有譏之者曰：「楊岐破屋，雪滿繩床；高峰龍鬚，縛
GA023n0021_p0442a06║柴為龕；而和尚無乃已甚？」而僕以為非也！夫和尚之
GA023n0021_p0442a07║習勞也，其所以證入者在是，則其所以磨礪學者亦
GA023n0021_p0442a08║在是矣。今必守一橛枯禪以鳴高，比之抱不哭孩兒，
GA023n0021_p0442a09║於佛法其何有焉？僕嘗讀《五宗救》一書，見和尚之偈
GA023n0021_p0442a10║頌，自雪竇以來，未之有也。諸方皆嚴憚之出其下，故
GA023n0021_p0443a01║知臨濟宗旨，昭昭然若揭日月而行者，昔在三峰，今
GA023n0021_p0443a02║歸靈隱矣。吾以是知和尚之佛法，如馬駒踏殺天下，
GA023n0021_p0443a03║其弘法世世萬子孫未可量矣。今季夏之望，為和尚
GA023n0021_p0443a04║六旬誕辰，四方緇素麏集，而吾鄉大夫、先生、長者之
GA023n0021_p0443a05║屬，咸欲禮足於和尚，而命僕為文序之如此。
GA023n0021_p0443a06║贈靈隱大和尚序王嗣槐
GA023n0021_p0443a07║二諦雙融，四禪俱淨；爰棲真以照寂，維晏坐而觀心。
GA023n0021_p0443a08║溯厥流風，於斯尚矣。然而神含日月，弘覺路以為功；
GA023n0021_p0443a09║道藴津梁，闢度城而成果。三空非寂，五衍斯真；逖矣
GA023n0021_p0443a10║無邊，攸歸極樂。所以林開衣鉢，常次第於王城；水洗
GA023n0021_p0444a01║香花，亦周流於竺國。金沙銀樹，高映慈眉；香飯乳麋，
GA023n0021_p0444a02║並承趺坐。若其義存斷相，妙在離言。青松拂子，句落
GA023n0021_p0444a03║前塵；白玉麈毫，影留後熖。天花墜而何干？怪石顛而
GA023n0021_p0444a04║無涉。以故無邊文句，曾空摩朅之林；不二法門，即杜
GA023n0021_p0444a05║毘耶之口。此初祖之真傳，而曹溪之嫡派也。具德大
GA023n0021_p0444a06║和尚者，知通微妙，悟徹幻塵。生有勝因，似吐雙龍之
GA023n0021_p0444a07║水；早能證聖，如停四鶴之雲。結茅茨於荒園，掛盂瓢
GA023n0021_p0444a08║於棘路。木杯渡水，敢怖橫流；竹杖還山，已聞超岸。過
GA023n0021_p0444a09║關棹臂，更何問於趙州？坐壁忘言，直欲通乎南竺。遂
GA023n0021_p0444a10║乃息心舊苑，靜住鷲山；環峰表剎，帶水披林。蘆花秋
GA023n0021_p0445a01║落，雪照清溪；柏樹春迴，雲流石屋。而乃籬邊薙草，不
GA023n0021_p0445a02║懈精修；山上樵蘇，自安苦行。夜禪朝梵，偏有事於小
GA023n0021_p0445a03║乘；貝葉曇花，亦無遺於大品。勅法堅修，行遊精進。彌
GA023n0021_p0445a04║天離日之辨，無羨於五門；赤髭白足之名，不誇於三
GA023n0021_p0445a05║輩。必依正覺，端在安禪。證人天而說法，掃狂慧於道
GA023n0021_p0445a06║場；離名相以悟空，息機鋒於高座。才逾慧淨，不以破
GA023n0021_p0445a07║諍得平；辨過深公，何必逆風聞馥？以故白馬逍遙之
GA023n0021_p0445a08║解，尋味名流；瓦官籌算之談，冥符妙旨。許玄度之清
GA023n0021_p0445a09║標，並為都講；何平叔之高韻，更見方袍。雖復偶來演
GA023n0021_p0445a10║法，如遊華氏城中；要其常住樂安，獨卧雪山林下者
GA023n0021_p0446a01║也。恭逢盛代，弘闡宗風。蘭臺石室，編無字之真文；
GA023n0021_p0446a02║香剎名藍，奉雕檀之法像。西關紫氣，疑迦葉之重來；
GA023n0021_p0446a03║東郡流星，卜仙人之再聚。然而辨灰轉石，馴虎咒龍
GA023n0021_p0446a04║之法侶雖遍於諮詢；生樹開蓮，伏獅集烏之上人即
GA023n0021_p0446a05║勤於延訪。直泝五宗之苗裔，必尋六祖之根源，一振
GA023n0021_p0446a06║傳燈。端惟臨濟和尚，菩提法樹，已摘摩珠；般若香臺，
GA023n0021_p0446a07║早懸明鏡。幢垂纓絡，表離垢於前輪；樹結栴檀，散空
GA023n0021_p0446a08║香於後乘。常住靈山，維新舊剎。龍樓四起，重看畫地
GA023n0021_p0446a09║布金；象塔七層，還見從空砌玉。豎拂升壇，憑空掉舌；
GA023n0021_p0446a10║攜笻上坐，驀地開拳。千門萬戶，薦一句於生前；九部
GA023n0021_p0447a01║三車，斷多言於真際。遂令沙彌五百，繞青石而承眉；
GA023n0021_p0447a02║蒲塞三千，擁白蓮而禮足。嗣槐夙沐休風，樂觀芳旨。
GA023n0021_p0447a03║清陰梧苑，遙看缽影蜚來；瀟灑花宮，竊聽麈塵紛落。
GA023n0021_p0447a04║愧謝石之才鋒秀逸，敘漁父于王家；慚殷源之名理
GA023n0021_p0447a05║擅場，列崤關於相邸。思暢玄機，共開善𧼈。和尚玄亭
GA023n0021_p0447a06║坐論，別室宣音。眉間珠火，似開七滿之神光；掌上車
GA023n0021_p0447a07║渠，如現八平之瑞采。既明真而遺器，亦得意而忘筌。
GA023n0021_p0447a08║嗟乎！法蘭、羅什競渡金沙，迦葉、圖澄來踰葱嶺。洎乎
GA023n0021_p0447a09║荊州演法，韶郡傳衣；慧鏡常懸，智燈四照。楊花柏子，
GA023n0021_p0447a10║拈來便見真如；暮磬晨雞，道罷更無所住。昔日浮山
GA023n0021_p0448a01║九帶，自啟遙源；今茲臨濟三玄，並開大地。無非選佛
GA023n0021_p0448a02║之場，真是參玄之窟。不圖大乘，特著中朝。雖惠遠之
GA023n0021_p0448a03║名被流沙，令然香而東拜；道林之詞傾祗苑，稱標勝
GA023n0021_p0448a04║於北來。以今方之，未能過也。是以仰瞻法席，慧日重
GA023n0021_p0448a05║光；側聽高壇，慈航弘度。遂使黃山石磴，爭來啣果之
GA023n0021_p0448a06║烏；紫澗松枝，自下沖霄之鶴。
GA023n0021_p0448a07║晦山和尚詩文全集序徐增
GA023n0021_p0448a08║昔崔趙公問徑山國一禪師曰：「弟子出得家否？」師曰：
GA023n0021_p0448a09║「出家乃大丈夫事，非將相所能為。」夫世所謂大丈夫
GA023n0021_p0448a10║者，皆舉將相為言。將則統帥百萬之眾，為國家戡禍
GA023n0021_p0449a01║亂，號令如山，生殺自主；相則位居一人之下，百寮仰
GA023n0021_p0449a02║其鼻息，天下安危皆在掌握。是皆千萬人中之一人，
GA023n0021_p0449a03║盡世間男子未有不羨之畏之，欲一為之而不可得
GA023n0021_p0449a04║者也。徑山之答崔趙公，則是大丈夫又在將相之外，
GA023n0021_p0449a05║此豈凡情所能窺測者哉？吾雖病廢，將相之人嘗得
GA023n0021_p0449a06║見之，大善知識亦嘗得見之，其所作為截然不類。大
GA023n0021_p0449a07║善知識仗將相護法則有之，將相見善知識必口稱
GA023n0021_p0449a08║弟子，稽首方丈。大善知識若是乎其尊且貴也，據是
GA023n0021_p0449a09║而言，則徑山乃與將相相較量矣，烏足稱為國一大
GA023n0021_p0449a10║師哉？自古迄今，為將為相者，靡不自以為大丈夫；即
GA023n0021_p0450a01║崔趙公豈不以大丈夫自命？而獨於出家遲疑不斷，
GA023n0021_p0450a02║只此一問便非大丈夫。夫大丈夫者，貴乎嶄然一念，
GA023n0021_p0450a03║行止由我。崔趙公爵位功勛亦嘗試之，其味既已知
GA023n0021_p0450a04║之，欲出家即出家，豈不毅然大丈夫哉？且唐皇帝以
GA023n0021_p0450a05║萬乘之尊，有志道法，延請國一禪師於禁廷；崔趙公
GA023n0021_p0450a06║斯時有志，即求剃染，其誰曰不然？如何不作大丈夫
GA023n0021_p0450a07║事？嗟乎！時不再來，機不可失，乃至千載而下，被吾晦
GA023n0021_p0450a08║山和尚一人作去。吾見今之出家者何止萬萬，其始
GA023n0021_p0450a09║也，或因患難，或由貧困，或以怨憤種種不如意事，或
GA023n0021_p0450a10║出父母之命，然豈無自己發心童真悟道者？而要無
GA023n0021_p0451a01║如晦山和尚之出家，仁義兼至，節孝善全，光明俊偉，
GA023n0021_p0451a02║超俗㧞倫者也。和尚俗姓王，諱瀚，字元達，吳之婁東
GA023n0021_p0451a03║人。與吳祭酒梅村先生生同邑，年相若，又同學，才名
GA023n0021_p0451a04║不相下。屢試高等，前輩張受先先生重之，稱為公輔
GA023n0021_p0451a05║器。午未之間，梅村聯捷，廷對擢鼎甲，而和尚之名益
GA023n0021_p0451a06║著。和尚幼時遂有志學佛，以尊君闇修先生在堂，好
GA023n0021_p0451a07║道力貧且年高，和尚恐傷老人意，因浮沉於諸生中。
GA023n0021_p0451a08║從遊者最盛，四方多饋遺，以康養兩尊人，歡笑終其
GA023n0021_p0451a09║天年，祿養者愧不及。甲申春季，賊犯京師，思宗崩。凶
GA023n0021_p0451a10║問至江南，和尚大慟，即捲詩書及平日所為制舉義，
GA023n0021_p0452a01║擔負至文廟，拜告先師，焚之，并以青衿置明倫堂。嗟
GA023n0021_p0452a02║乎！和尚之秀才於此日終，出家於此日始矣。大丈夫
GA023n0021_p0452a03║之行事果高出於將相百倍也。於是諸山聞之，爭願
GA023n0021_p0452a04║為之披薙。會三昧老人移舟來，即往華山出家。至受
GA023n0021_p0452a05║具畢，乃參具德和尚於顯寧。不數年，盡得其法印。具
GA023n0021_p0452a06║和尚初住靈隱，即欲遜獅子位與居和尚，即著草鞋
GA023n0021_p0452a07║走廬山。未二年，雲居膺祖古道場來請，不得已應之，
GA023n0021_p0452a08║歷十年。是時禪風漸衰，和尚以臨濟七事鉗鎚衲子，
GA023n0021_p0452a09║號為毒辣。入室者甚眾，皆天下之英俊。化行江楚數
GA023n0021_p0452a10║千里，和尚開闢之功何其偉也！於是彼處道場，若寒
GA023n0021_p0453a01║溪，若薦福，若安國，若護國，若四祖，若疏山，一一坐遍。
GA023n0021_p0453a02║法語之外，有《鍛鍊衲子說》十三篇，為尊宿重。江右李
GA023n0021_p0453a03║太虛先生嘗見和尚，亟稱曰：「和尚多生來，不知如何
GA023n0021_p0453a04║修持法道，乃得至此？吾儕科第不啻糞壤，願以餘生
GA023n0021_p0453a05║為法弟子，少種來生福慧。」其為縉紳先生敬信又若
GA023n0021_p0453a06║此。丁未，具和尚應徑山請，乃遣侍者走三千里迎和
GA023n0021_p0453a07║尚，補處靈隱，已踰五載於茲矣。以《靈隱誌》未就，屬余
GA023n0021_p0453a08║修葺。復出其所撰詩文集五十卷，屬為序，余讀之而
GA023n0021_p0453a09║竊有慨也。古來詩文宗匠，竭一生之力，未能至此；和
GA023n0021_p0453a10║尚二十年來住持，與千五百人俱，法語將等尺，而文
GA023n0021_p0454a01║集又裒然如是其大，天下不朽事都被和尚一人占
GA023n0021_p0454a02║盡，獨不為吾輩留餘地耶？吾嘗從事於詩矣，詩本性
GA023n0021_p0454a03║情，復有一定之法，則三百篇而降，漢魏古詩、樂府無
GA023n0021_p0454a04║不造極。歌行、近體，盛唐為最，中晚漸澆，宋元來不可
GA023n0021_p0454a05║言矣。近世詩文狃於習見，略不師古。小山峛崺，不知
GA023n0021_p0454a06║五岳為何物，而況須彌山王？細流差池，不知百川為
GA023n0021_p0454a07║何物，而況薩婆若海？余嚮評選《元氣集》，周櫟園先生
GA023n0021_p0454a08║謂余曰：「世安得有如是幾十人詩供君論定？」近余好
GA023n0021_p0454a09║遊名山，往往於方外遇之。雖然，亦有才情、學力、氣魄、
GA023n0021_p0454a10║光燄廣大赫奕如吾和尚者乎？嘗評和尚匡廬詩，不
GA023n0021_p0455a01║從眼中看來，亦不從筆端寫出；和尚胸頭自有一座
GA023n0021_p0455a02║匡廬山在，橫揮直灑，蒼氣充溢。廬山有盡，筆墨無窮，
GA023n0021_p0455a03║和尚其可以止乎！其他所作數十倍於廬山，人患才
GA023n0021_p0455a04║少，公患才多。錦心繡口，鬱成卍字之輪；毫相珠光，悉
GA023n0021_p0455a05║本浩然之氣。和尚所為古文，抑又難言之也。古文之
GA023n0021_p0455a06║盡美盡善，莫如左國，其法變化不測。其次莫如史記、
GA023n0021_p0455a07║前漢書；史記崢嶸，漢書整密。唐推昌黎、柳州，宋稱六
GA023n0021_p0455a08║一、東坡。然東坡之一筆直掃，而欲如昌黎多方出奇，
GA023n0021_p0455a09║不可得矣。六一之清流縈折，而欲如長沙一氣渾成，
GA023n0021_p0455a10║其又可得耶？元明以來，多出摹倣，窠臼餖飣，紛肰疊
GA023n0021_p0456a01║見。有博學者束於典故，前賢所未及者，則不敢言；寡
GA023n0021_p0456a02║學者溺於流俗，前賢所已道者，又不能省。貿貿焉無
GA023n0021_p0456a03║不以壇坫自雄，輒為高論，亦知墻外籬間有曉事者，
GA023n0021_p0456a04║從而竊聽之以𠷣其後乎？生前以勢位流通，末後與
GA023n0021_p0456a05║眼光消殞，比比然也。和尚為諸生時，既多讀百家書，
GA023n0021_p0456a06║又透向上一著，故信手成文，處處臻至。如岱宗出雲，
GA023n0021_p0456a07║層層動蕩；滄溟浴日，轉物光華。然未能盡其形容也。
GA023n0021_p0456a08║和尚平日好誦《華嚴》大經，直在萬花樓上建瓴出水，
GA023n0021_p0456a09║一滴成大法雨，一四天下無不周遍，銀面阿難亦當
GA023n0021_p0456a10║韜翰。復工臨池，得晉唐神骨。偶落一字，人爭寶之。智
GA023n0021_p0457a01║永、懷素又在下風。總之在和尚光明中，悉為餘事矣。
GA023n0021_p0457a02║嗟乎！和尚與梅村同一諸生也，一以諸生而為祭酒，
GA023n0021_p0457a03║一以諸生而為法王。一在水天，玉振金聲；一在法窟，
GA023n0021_p0457a04║孤松峭壁。梅村或有並馳，和尚永無第二。和尚較梅
GA023n0021_p0457a05║村止少廷對一策，梅村較和尚失卻法語一大帙矣。
GA023n0021_p0457a06║然二公道義水乳，始終無間，不啻如道林、玄度、遠公、
GA023n0021_p0457a07║柴桑、永叔、明教、子瞻、佛印而已也。余今幸得親見序
GA023n0021_p0457a08║其集，因并及之。
GA023n0021_p0457a09║濟顛本傳序晦山顯
GA023n0021_p0457a10║維摩云：「菩薩住於生死，不為汙行。」而布袋、濟顛、酒仙、
GA023n0021_p0458a01║蜆子，竟為汙行者何耶？良以既證果人，欲度執相凡
GA023n0021_p0458a02║夫，不得不隱聖現劣故也。濟顛本天台羅漢，示跡塵
GA023n0021_p0458a03║中，出家靈隱，繼遷淨慈，蹤跡最為奇特。予嘗謂因中、
GA023n0021_p0458a04║果地二種行事，迥不相同。果地中人，示為汙行，便顯
GA023n0021_p0458a05║神通，貌混凡夫，旋彰靈異，决不與癡闇愚夫同一顛
GA023n0021_p0458a06║倒而迷惑也。今以因中人冐果地相，不過獅蟲、狐種，
GA023n0021_p0458a07║敗壞僧儀而已，何足為正人所齒錄哉？近世有等魔
GA023n0021_p0458a08║禪，口說宗教，妄餐酒肉，以為吾學濟顛也。此雖可學，
GA023n0021_p0458a09║而濟顛來蹤去跡、種種奇特，能學否耶？濟顛示夢太
GA023n0021_p0458a10║后、口吐佛金，乃至觸境逢緣、現種種神通三昧，能學
GA023n0021_p0459a01║否耶？濟顛錦繡蟠胸、出口珠玉，盡大地儒釋皆讓一
GA023n0021_p0459a02║頭地，能學否耶？此不能學而徒學其餐酒肉一種，真
GA023n0021_p0459a03║泥蛇學龍，必至全身敗露，識法者懼矣。濟顛行實，杭
GA023n0021_p0459a04║地向有小說，語雖近俚，事事皆實。余門人毱堂，刪其
GA023n0021_p0459a05║俚俗，彚成本傳，以流布道俗，則又為靈隱、淨慈增一
GA023n0021_p0459a06║段佳話也。
GA023n0021_p0459a07║䟦
GA023n0021_p0459a08║跋中興靈隱寺碑晦山顯
GA023n0021_p0459a09║名山祖席，方內星列；然當門奇石堆青、冷泉漾碧，景
GA023n0021_p0459a10║地絕勝未有過靈隱者。住持禪祖，諸方以代著者，皆
GA023n0021_p0460a01║百數以內；獨此山大老如文喜、明教、瞎堂、密菴等，至
GA023n0021_p0460a02║百三十餘代，禪祖鼎盛亦未有過靈隱者。古人稱天
GA023n0021_p0460a03║下勝處，良不虛也。余乙酉春初至靈隱，寺適中衰，殿
GA023n0021_p0460a04║堂荒落；邂逅五松房，萬壑公虔向余禮拜，請余後必
GA023n0021_p0460a05║住靈隱，余心異之。己丑，寺中眾耆宿請先師具老人
GA023n0021_p0460a06║重興祖席，余以板首依輔兩春，私慮功業浩大，落落
GA023n0021_p0460a07║難合。庚寅上匡廬，旋住雲居十載。己亥歸，祝老人六
GA023n0021_p0460a08║旬壽，則法堂各堂寮，大半改觀矣。獨大雄殿燬，道俗
GA023n0021_p0460a09║寒心。余返雲居，又遷四祖。復八載，奉老人命，歸補靈
GA023n0021_p0460a10║山，則殿閣嵯峨，金碧瑰麗。天王殿、方丈同日鼎興，各
GA023n0021_p0461a01║堂寮從室，四望鱗砌，即鬼輸神運，捷不至此。嗚呼！以
GA023n0021_p0461a02║老人苦心於上，寸椽口瓦，罔非血汗；眾執事戮力於
GA023n0021_p0461a03║下，手瘏足裂，盡瘁一時，卒致重興偉勣。蓋天蓋地，口
GA023n0021_p0461a04║碑賛頌，亘古亘今，豈非曠世奇功也哉？茲三韓護法
GA023n0021_p0461a05║瑞五王公為文，樹豐碑，頌老人功績，佐以天璧胡公
GA023n0021_p0461a06║妙筆、鳳彩黃君佳勒，並堪不朽。余喜老人事竟成，萬
GA023n0021_p0461a07║壑公先見越二紀有餘，至今方驗也。皆靈山異事，敢
GA023n0021_p0461a08║志顛末，以告來者。
GA023n0021_p0461a09║啟
GA023n0021_p0461a10║杭城眾護法請晦和尚住持靈隱啟
GA023n0021_p0462a01║寶鐸淩空，法海之金城永峙；翔雲丕顯，珠林之香樹
GA023n0021_p0462a02║常森。在西土之給園，望南州之法象，鷲嶺仰賴，大眾
GA023n0021_p0462a03║騰歡。恭惟願雲大和尚，藝苑雄師，瑯琊舊姓。精心白
GA023n0021_p0462a04║業，實廬壑之遠公；砥柱洪流，比天台之智者。況臨濟
GA023n0021_p0462a05║之真傳在此，兼萬峰之乳水昭然。自昔松源之祖孫，
GA023n0021_p0462a06║繫一絲於九鼎；嗣後竹泉之兄弟，炳三乘於五銖。在
GA023n0021_p0462a07║臨濟宿有傳燈，于今日允祈嗣法。唯和尚寶筏金輪，
GA023n0021_p0462a08║早照耀於三千大眾；則我等青鞋布襪，將從事於十
GA023n0021_p0462a09║八高賢。届茲日吉，伫候雲軿。將見飛雨彌天，永明之
GA023n0021_p0462a10║書不墜；慧雲布野，契嵩之道攸傳。某等無任翹籲之
GA023n0021_p0463a01║至。
GA023n0021_p0463a02║徑山兩序請啟
GA023n0021_p0463a03║竊惟無文印子久模糊，新侍天山之洗刷；有待插竿
GA023n0021_p0463a04║方建豎，共欣月窟之莊嚴。業期纘述西江，開讓老之
GA023n0021_p0463a05║傳；功在成褫滹沱，大運公之後。恭惟四祖和尚猊座，
GA023n0021_p0463a06║泗水遺珠，靈山聖箭。句呈銀椀，赴雲門之迅機；力坐
GA023n0021_p0463a07║金輪，通楊岐之正脈。王老師兒孫，定徧天下；大醫祖
GA023n0021_p0463a08║門戶，已壓人寰。不獨山頭老漢，屬意川勤；凡在室內
GA023n0021_p0463a09║雁行，羣推文邃。茲者靈隱名藍，虎林大剎。風雨拮据，
GA023n0021_p0463a10║老人二十年之堂搆；山川形勝，臨濟千百世之箕裘。
GA023n0021_p0464a01║堂頭扶笻，苕水已入山深；大眾泥首，冷泉共祈流遠。
GA023n0021_p0464a02║用是眾等，仰承師命，俯率同參。虛直指之法席，伫俟
GA023n0021_p0464a03║飛錫淩空；輔徑塢之祖庭，會望全身就父。貴𦙍分宮，
GA023n0021_p0464a04║銀鶴高衝霄漢；强枝內附，瑤闈勢不他崇。野猿拱筆，
GA023n0021_p0464a05║好賡駱丞風雅之音；巖桂雨華，更續理公燕寂之說。
GA023n0021_p0464a06║拂峰頭之雕鷲，無虞無貳，敢煩卧而治之；寄江上之
GA023n0021_p0464a07║鯉魚，既再既三，惟冀至則行矣。臨楮無任瞻企之至。
GA023n0021_p0464a08║杭城眾護法紳衿請晦和尚回靈隱啟
GA023n0021_p0464a09║瓣蘆流去，相傳波上之杯；老石飛來，應伴鶴前之錫。
GA023n0021_p0464a10║靈山勝會，在靈鷲以重開；西土樂邦，到西湖而儼在。
GA023n0021_p0465a01║珠霞駐綵，華雨懸空；必瞻白氣於眉間，用展紅香於
GA023n0021_p0465a02║足下。恭惟願雲大師，心印千江，德先四道。詩攢墨繡，
GA023n0021_p0465a03║正未醉之東皋；梵響燈寒，比乞閒之輞水。種根清妙，
GA023n0021_p0465a04║謾勞換骨出空聲；果腹文章，乃效洗腸昭大法。非才
GA023n0021_p0465a05║子之數獨窮，洵禪宗之教將溥。杖挑明月，將尋歸去
GA023n0021_p0465a06║之猿；磬擊冷泉，常問落時之桂。幸從雪立，悵為雲征；
GA023n0021_p0465a07║攜金縷之傳衣，就匡廬之瀑布。般若高臺，既增惠遠；
GA023n0021_p0465a08║蓮華舊社，不共陶潛。某等石共三生，人思七咏。欲挽
GA023n0021_p0465a09║笠鞋于鷲嶺，橋久署夫迴龍；遙瞻瓶缽于香爐，寺原
GA023n0021_p0465a10║名為遺愛。敬然紫露之燈，爰聽青獅之吼。伏願弼時
GA023n0021_p0466a01║祖席，締結婆心。風吹舟葉，飄行千里之瓢；位定瑠璃，
GA023n0021_p0466a02║化出五方之座。威儀遍於虎象，歡喜動乎人天。臨啟
GA023n0021_p0466a03║無任翹企。
GA023n0021_p0466a04║塔銘
GA023n0021_p0466a05║重建靈隱具德大和尚塔銘吳偉業（祭酒梅村）
GA023n0021_p0466a06║自佛法入中國，漸被江南；宋元以來，浙河東西分立
GA023n0021_p0466a07║五山十剎，靈隱實居其最。歷代禪祖如無著喜、永明
GA023n0021_p0466a08║壽、明教嵩、密菴傑諸老，百四十代，雲興川湧，甲冠諸
GA023n0021_p0466a09║方。
GA023n0021_p0466a10║本朝御籙之初，我具德大和尚用臨濟宗旨，敷揚正
GA023n0021_p0467a01║法眼藏，而靈隱廼熾然其復興。其既也，遷席於雙徑，
GA023n0021_p0467a02║順世於天甯，而道價攸崇，靈骨是妥，始終於此山為
GA023n0021_p0467a03║不朽。於是嗣法弟子晦山顯公，件繫梵行，屬其友吳
GA023n0021_p0467a04║偉業曰：「子屬與吾師遊，塔有刻文，非子不足傳信。石
GA023n0021_p0467a05║已具，敢請。」偉業遜謝弗獲，伏而思曰：「夫像法之有盛
GA023n0021_p0467a06║衰，猶生相之有起滅也。興復則重來懸記，坐脫則末
GA023n0021_p0467a07║後證明。皆所以開導有情、表彰正覺。今以和尚之功
GA023n0021_p0467a08║用莊嚴、遷化殊特，烏可不標舉大端、昭示來𥜥乎？」且
GA023n0021_p0467a09║偉業稱同學於晦山者四十年矣，猶記晦山初經薙
GA023n0021_p0467a10║染和尚，結制甫里之海藏。時緇素大集，余隨眾禮足，
GA023n0021_p0468a01║開誘殷勤；自慚鈍根，無能追隨參學。今竊有餘幸，獲
GA023n0021_p0468a02║以世諦文字，效奉揚于萬一。晦山之師猶吾師也，其
GA023n0021_p0468a03║何敢辭？按師諱弘禮，號具德，生於紹興山陰之張氏。
GA023n0021_p0468a04║世稱著姓，明狀元陽和先生元忭，其族也。從祖父徙
GA023n0021_p0468a05║會城，幼好與黃冠遊。有紫陽洞蘇道者教以息養方，
GA023n0021_p0468a06║頗本天台《小止觀》，與《首楞嚴》脗合。師因讀是經而發
GA023n0021_p0468a07║正信，遂投普陀寶華菴仲雅師祝髮，三峰漢月藏禪
GA023n0021_p0468a08║師則所從記莂，授以臨濟正宗者也。濟宗在明初，法
GA023n0021_p0468a09║運中微。漢公出，從折竹洞悟徹盡法淵，後乃得源流
GA023n0021_p0468a10║於金粟悟和尚，而其始終加護者則在乎綱宗。綱宗
GA023n0021_p0469a01║者，全提五家宗旨，而於臨濟則從一句中分賓主、玄
GA023n0021_p0469a02║要、照用、料揀，堂奧森嚴，俾學者不滯鑑覺，洞抉佛祖
GA023n0021_p0469a03║心髓。漢公以尊奉源流，又不得已而至于辨難，以佛
GA023n0021_p0469a04║祖慧命所繫匪細也。師聞亟往參叩，時漢公開法安
GA023n0021_p0469a05║隱，師於座下苦參本來面目。偶窺鏡見影，被同參驀
GA023n0021_p0469a06║背一推，猛然有省。又以宗旨未明，復晝夜服勞，飽參
GA023n0021_p0469a07║力究。凡歷三峰、鄧尉者十有七載。一日擔糞下坡陁，
GA023n0021_p0469a08║放眼虛空，忽悟自家活計，而臨濟全機大用當前畢
GA023n0021_p0469a09║現矣。師面貌清稜，口機迅利。在函丈前，豎義嶽嶽不
GA023n0021_p0469a10║下。漢公輒痛加錐劄，最後乃許為鐵骨禪，授以衣拂，
GA023n0021_p0470a01║而謂：「吾宗到汝大興。」其師弟機緣如此。三峰歿，同參
GA023n0021_p0470a02║潭吉忍公著《五宗救》，師贊助居多。書成而闡揚綱宗，
GA023n0021_p0470a03║三峰道法始曉然於天下。雖當時辨難三峰者，持論
GA023n0021_p0470a04║不無異同；是書一出，淆訛永息矣。潭公告寂，師歸隱
GA023n0021_p0470a05║雲門。御史念臺劉公請出世住廣孝寺，烹鍛衲子，名
GA023n0021_p0470a06║動諸方。繼遷安隱、顯寧，復應江北請，說法泰興之慶
GA023n0021_p0470a07║雲、秦郵之地藏、維揚之天寧。嗣居佛日、靈隱、會稽華
GA023n0021_p0470a08║嚴，最後徑山。先後十坐道場，開大法門，雷震海內。在
GA023n0021_p0470a09║天寧日，湖海浩歸，學侶奔湊，盛至五千，所云「五千衲
GA023n0021_p0470a10║子下揚州」者也。靈隱鼎建巨功，事同開創。大殿火，重
GA023n0021_p0471a01║新之。王公大人施者坌集，購殿材于大山深谷，鉅數
GA023n0021_p0471a02║十圍，人力罕致。一夕雷雨大作，暴水泛漲，浮湧畢出。
GA023n0021_p0471a03║缺一石柱，五顯神示夢募至。遂以辛丑七月，大殿與
GA023n0021_p0471a04║天王殿同日鼎興。殿成，鉅麗甲天下。餘五百羅漢殿
GA023n0021_p0471a05║及法堂、方丈、羣寮從舍、重樓複閣次第布置，繡錯星
GA023n0021_p0471a06║羅，自有靈山以來，興建稱絕盛矣。又斥其餘力，葺浙
GA023n0021_p0471a07║之廣孝、安隱、法相、靈峰、正等諸寺。而徑山頻以興復
GA023n0021_p0471a08║請，師乃招晦山于黃梅四祖，以靈隱付之，自住徑山，
GA023n0021_p0471a09║將大興法席。為巨渤公封塔，再往天寧。臨行機語皆
GA023n0021_p0471a10║似息機投老、報齡將近者。既至，甫七日，預刻晷為齋
GA023n0021_p0472a01║期。寂前一日，搭衣禮佛。夜過半，談笑如平時。五鼓，易
GA023n0021_p0472a02║新衣，呼侍司「隨我上方去」。從者到遲，頓足一下，端然
GA023n0021_p0472a03║坐逝。時丁未十月之十九日也。最師之生平，有奮迅
GA023n0021_p0472a04║之力，有漚和之智，有真實了義，有無礙辯才，故能上
GA023n0021_p0472a05║以承當佛祖，下以興建巨功，而鍛鍊學人尤推為莫
GA023n0021_p0472a06║及。蓋佛法自馬祖以後，大慧以前，正令接物皆顯大
GA023n0021_p0472a07║機大用。三峰始修舉行之，而師更極變化於莫測。故
GA023n0021_p0472a08║淺學初機與大乘法器，舉不能越其範圍。師嘗語晦
GA023n0021_p0472a09║山曰：「綱宗者，人能講，我能用。先師當日鉗鎚，晚年始
GA023n0021_p0472a10║獲其益。此即我三峰家法也！」嗟乎！今人以分別覺路
GA023n0021_p0473a01║者曰知解，建立行業者曰有為。師講求宗旨，分條析
GA023n0021_p0473a02║理，不落言詮；千差萬別，總歸一源，故能超情離見、迥
GA023n0021_p0473a03║脫生死，不可謂之知解也。師願力廣大，攝受經營，能
GA023n0021_p0473a04║以無著心應一切物；視飛樓湧殿、食輪萬指，與單丁
GA023n0021_p0473a05║草舍了無以異。功德克就，躧屣去之，不可謂之有為
GA023n0021_p0473a06║也。若師者，豈非天縱以開闢宗乘、搘拄末法，為當代
GA023n0021_p0473a07║第一宗匠也哉？得法弟子，首巨渤恒，主天寧；次晦山
GA023n0021_p0473a08║顯，今補位靈隱；次部玉璞、紫蓋衡、三目淵、若相有；最
GA023n0021_p0473a09║後御宗聖，膺付囑者共六十八人。當靈龕東歸，徑山
GA023n0021_p0473a10║固請；晦山及諸弟子念師二十年拮据，大功託於此
GA023n0021_p0474a01║山；且枚筮之，亦惟靈隱慧日軒吉。爰用戊申八月二
GA023n0021_p0474a02║十六日奉全身入塔，緇素畢會，咸歎為允。嗚呼！法席
GA023n0021_p0474a03║有盛衰，而大道偕此山無終極。和尚至德豐功固無
GA023n0021_p0474a04║假於斯文。乃千百世下，摩挲其日月，考較其行履，并
GA023n0021_p0474a05║余與晦山締出世之交，亦得附佛法以垂永久。則此
GA023n0021_p0474a06║碑之作又烏可弗詳乎？師世壽六十有八，僧臘四十
GA023n0021_p0474a07║七。銘曰：靈鷲何年來　玲瓏入佛智幸遭威音喝　故得
GA023n0021_p0474a08║不飛去龍湫日噴薄　徹骨松風寒清冷常不竭　師心
GA023n0021_p0474a09║如此泉小悟攬鏡光　大悟擔夯杖覿面更轉肩　有相
GA023n0021_p0474a10║參無相乃復三玄要　乃用五綱宗千聖縱復出　此理
GA023n0021_p0475a01║罔不同建瓴决懸河　辯才信無礙不現文句身　而得
GA023n0021_p0475a02║大自在白椎告四眾　佛法無容情手持吹毛劍　把定
GA023n0021_p0475a03║迷塗津願以清淨心　而作廣大事於一彈指頃　攝受
GA023n0021_p0475a04║緣孔熾公候諸宰執　都護大將軍橐駝載法施　解放
GA023n0021_p0475a05║韝中鷹香華結慈雲　鐘魚答天籟婦孺布金錢　屠沽
GA023n0021_p0475a06║請法戒壇柘三十圍　絕壑封雲煙越氓聞鬼語　將以
GA023n0021_p0475a07║供諸天八龍騁威神　夜半雷雨送涌水巉巖齊　邪許
GA023n0021_p0475a08║力不用觚稜截虹霓　丹艧蒸雲霞變現兜率宮　週滿
GA023n0021_p0475a09║恒河沙祝釐鞏丕圖　皈依發正信白象捧金輪　青
GA023n0021_p0475a10║蓮演佛乘功成己不有　道在我且行泊然入滅度　便
GA023n0021_p0476a01║是娑羅林是謂大堅忍　是謂正知覺世幻等微塵　去
GA023n0021_p0476a02║住總不著顧惟有情眾　俯仰於茲山拳石本灌莽　冷
GA023n0021_p0476a03║泉空潺湲念以何因緣　成此功德聚靈骨於焉藏　理
GA023n0021_p0476a04║在不思議日色起滄海　潮聲來浙江吉祥殊勝地　寂
GA023n0021_p0476a05║滅光明幢我為作此銘　刻諸無縫塔曠劫長不磨　烱
GA023n0021_p0476a06║烱照塵剎
GA023n0021_p0476a07║塔表
GA023n0021_p0476a08║重興靈隱具德老和尚全身塔表張立廉
GA023n0021_p0476a09║惟臨濟第三十二傳，有應期挺生，現大人相；以山海
GA023n0021_p0476a10║為胸襟，視道俗如一子；徧塵徧界、普利含生，成始成
GA023n0021_p0477a01║終、得全善逝者，為靈隱具德禮和尚。迹其椎拂之下，
GA023n0021_p0477a02║波沸雲蒸；杖履所臨，天垂地湧。不起寂滅安居之座，
GA023n0021_p0477a03║變現釋梵龍天之宮，辨鐵石身心，為人天師表，故十
GA023n0021_p0477a04║坐道場不以為煩，五千參徒不以為眾。繁興大用，不
GA023n0021_p0477a05║為疲勞；撒手便行，不為迅疾。應機則玉轉珠回，卻物
GA023n0021_p0477a06║則飈馳電埽。風雷動地，更呈鱗爪之威；杯勺皆霖，況
GA023n0021_p0477a07║鼓滄溟之勢。四攝周足，三學浩歸；法運奮興，化儀斯
GA023n0021_p0477a08║在。師諱弘禮，字具德，族姓張氏，世籍會稽，裔出紫巖，
GA023n0021_p0477a09║里名移貴。幼躭道術，篤好參尋。初依玄教以發機，繼
GA023n0021_p0477a10║讀《楞嚴》為了義。旋窮梵冊，博究圓宗。悟念想根為生
GA023n0021_p0478a01║死本，采菽初從外道聞法。回心釋尊，始學阿藍。知非
GA023n0021_p0478a02║便捨，於是陟普陀嶺，依仲雅師，始預僧流，旋歸講肆。
GA023n0021_p0478a03║適先三峰漢老人開法安隱，遂詣力參。初究本來面
GA023n0021_p0478a04║目，從窺鏡處照破娘生面皮；復研向上綱宗，於扁擔
GA023n0021_p0478a05║頭悟得自家活計。從上作略，一時現前；徵詰橫機，神
GA023n0021_p0478a06║鋒迅發。運鎚腦後，室中呼聱頭之禪；掛劍眉間，諸方
GA023n0021_p0478a07║傳鐵嘴之號。馬駒蹴踏天下，大樹蔭覆域中，三峰遂
GA023n0021_p0478a08║以源流殷勤囑累。經藏禪海，賞物外之南泉；彩鳳鐵
GA023n0021_p0478a09║蛇，讖滅宗之佛果。師受最後記莂，荷出格成褫；盛美
GA023n0021_p0478a10║多端，非人能及。撮言大節，略有其五：得法以後，下扳
GA023n0021_p0479a01║雜務，備歷炎霜；混跡服勤，不辭荼蓼。灰頭土面，隱在
GA023n0021_p0479a02║窟之嚬呻；槽厰磨坊，戢摩空之毛羽。如昔者踏碓求
GA023n0021_p0479a03║師，負舂續祖；大溈契機於典座，雪峰密證於飯頭。古
GA023n0021_p0479a04║有其人，乃今親見。師之晦跡退藏，真實妙行，為不可
GA023n0021_p0479a05║及者一。初住寺坪，旋居廣孝，其傾身就鍛之眾，皆忘
GA023n0021_p0479a06║形死心之徒。克究先宗，激揚本分；學徒近百，省發多
GA023n0021_p0479a07║人。即屋撒珍珠，儼楊岐樹下之韻；而人多瓌瑋，有妙
GA023n0021_p0479a08║喜洋嶼之風。已而寺逕交爭，鄰僧搆訟，乃應請而主
GA023n0021_p0479a09║安隱，復受囑而蒞顯寧。行道維揚，旺化江北，若興化
GA023n0021_p0479a10║之昭陽，天長之毘尼，秦郵之地藏，學眾翕集，禪風盛
GA023n0021_p0480a01║行。次住天寧，萃五千衲子之緣，拈百億瓊花之偈。後
GA023n0021_p0480a02║受請靈隱、佛日二大祖庭，分化兩山，眾恒萬指。住靈
GA023n0021_p0480a03║隱日，於廣大林中，插標結界，衝繁窟內，敷座安居。馴
GA023n0021_p0480a04║致革心，彌興悲願。法堂甫就，大殿告災。師奮身營搆，
GA023n0021_p0480a05║庀材鳩工；神物護呵，遐邇輻輳。三載奏績，百廢具興。
GA023n0021_p0480a06║梯山通道，致材木者千章；崩角投懷，效技能者億計。
GA023n0021_p0480a07║六種翕應，四部奔騰；兩殿上梁，傾城畢赴。殷雷震谷，
GA023n0021_p0480a08║邪許沸天。締搆之緣，近古鮮覯；時當像季，塔寺靡堅。
GA023n0021_p0480a09║茲乃能移浮幢于掌上，湧寶剎于毫端。緬鷲嶺之莊
GA023n0021_p0480a10║嚴，奉優填之相好。界內堂閣，位置綿連；門外坊亭，次
GA023n0021_p0481a01║第鼎建。復以餘力，分應他方；殿宇需材，隨宜散布。師
GA023n0021_p0481a02║之苦身戮力，感殊勝報緣，為不可及者二。洪永以來，
GA023n0021_p0481a03║宗風如綫。至先天童，單拈一棒，直捷提持；三峰乃剖
GA023n0021_p0481a04║抉綱宗，譏防訛濫。自是緇林禪會，撥草憧憧；浙水吳
GA023n0021_p0481a05║山，趨風浩浩。顧以宗旨詰難，彼此辯爭；雖兩世應機，
GA023n0021_p0481a06║不無少異。而濟宗再起，話乃大圓，皆間出偉人、弘豎
GA023n0021_p0481a07║末法者也。師以苦身操履，初不留意辭章，而天資絕
GA023n0021_p0481a08║人，慧辯無礙。據座說法，瓶瀉河懸；矢口成篇，波瀠綺
GA023n0021_p0481a09║互。稱性吐露，縱奪望洋；深辨來風，窽綮洞中。至普說
GA023n0021_p0481a10║大篇，如長江萬里、巨浪千尋；擬諸大慧中峰，庶幾生
GA023n0021_p0482a01║瑜生亮。一向吹毛運握，灼然七事隨身；有時合水和
GA023n0021_p0482a02║泥，不妨千仞壁立。師之善說法要，洞鑒機宜，其不可
GA023n0021_p0482a03║及者三。師既苦參廓然，復究先德洪規。一生苦心，尤
GA023n0021_p0482a04║工鍛鍊。座下常餘千眾，室中曲被三根。打鎖敲枷，多
GA023n0021_p0482a05║方剝換；驅耕奪食，不主故常。爐鞲一開，英靈麕集。常
GA023n0021_p0482a06║以雲門拄杖、高峰枕子話，激發英衲，扶豎法幢，箭定
GA023n0021_p0482a07║天山，籌盈石室。死偷心於鐵牛機下，放全身於汗馬
GA023n0021_p0482a08║叢邊。師之為法來人，光前啟後，其不可及者四。師最
GA023n0021_p0482a09║後應徑山請，即以靈隱院事囑法嗣四祖顯公，繼席
GA023n0021_p0482a10║得人，成功不處。丁未十月，言從雙徑前往天寧，普接
GA023n0021_p0483a01║羣機，甫經七日。忽爾設供禮佛，易衣辭眾。臨化隔宿，
GA023n0021_p0483a02║垂誡學眾，劇話三更。遂以十九日丑時，言往上方，端
GA023n0021_p0483a03║坐告寂。化後頂門火熱，面目如生。兩山禪眾爭迎，究
GA023n0021_p0483a04║竟龕鬮靈隱，遂定基方丈東之慧日軒。以戊申八月
GA023n0021_p0483a05║入塔。全身不散，光流雙樹之園；爪髮中分，花雨諸天
GA023n0021_p0483a06║之座。師之預知報謝，脫灑自由，初終一如，首尾端正，
GA023n0021_p0483a07║又末法所僅見也。師生於萬曆庚子，終康熙丁未，世
GA023n0021_p0483a08║壽六十有八，僧臘若干。嗣法得人最盛，自己丑嵗囑
GA023n0021_p0483a09║巨渤恒、晦山顯二人，厥後相續付授六十餘人多；分
GA023n0021_p0483a10║化一方，紹隆不絕。而師深慈平等，洞無町畦，同門法
GA023n0021_p0484a01║屬，視均真子。參學萬指，利鈍千差，誨誘忘疲，解推無
GA023n0021_p0484a02║間。遇有疾者輒處方用藥，即乍到者亦旦過如歸。故
GA023n0021_p0484a03║得百城傾心，萬眾竭力。間有颺去，仍復來歸。師之菩
GA023n0021_p0484a04║薩行願，平等垂慈，其不可及者五。廉昔從甫里海藏，
GA023n0021_p0484a05║依止一期，晨夕提持，開我蒙吝。因得預聞橫說豎說
GA023n0021_p0484a06║之奇、用鈎用錐之捷。蜜果葫蘆之移換，萬頃百折之
GA023n0021_p0484a07║汪洋。故得霆震大千，風行無兩。眾務紛應，神觀湛然。
GA023n0021_p0484a08║攝受彌寬，威稜莫犯，而總銷鎔於大悲願海，信乎其
GA023n0021_p0484a09║不可及也。已新靈隱，顯公現居冢嗣，安奉窣堵。因瞻
GA023n0021_p0484a10║禮山頭，深詳化蹟；兼以狀示，且命撰篇。不揣荒愚，詮
GA023n0021_p0485a01║次如上。適有持師頂相、屬題幀首者，復述贊云：雨爨
GA023n0021_p0485a02║霜薪　服勞第一嶽倒湫傾　說法第一地負海涵　安眾
GA023n0021_p0485a03║第一雲輸川委　福報第一鳳翥龍騫　得人第一更有
GA023n0021_p0485a04║一事稱第一　妙德空生讚不及無夢無想恣掀騰　明
GA023n0021_p0485a05║如日兮黑如漆於戲！示生乘願，鴈留寒水之蹤；削牘
GA023n0021_p0485a06║攄詞，鳥窵飛空之跡。徒勞描邈，曷測高深？續譜傳燈，
GA023n0021_p0485a07║特標僧寶。更以俟之具眼操筆、若大年寂音者。
GA023n0021_p0485a08║行狀
GA023n0021_p0485a09║本師具德老和尚行狀戒顯
GA023n0021_p0485a10║師諱弘禮，字具德，生緣會稽張氏。張為越州巨族，系
GA023n0021_p0486a01║出西蜀，實紫巖先生後也。居地名移貴，明中葉殿元
GA023n0021_p0486a02║張元汴，號陽和先生，為理學名臣。餘通籍為名人者，
GA023n0021_p0486a03║指不勝屈。幼從父兄，家杭之郡城，業傾銷。性不好章
GA023n0021_p0486a04║句，獨喜與黃冠導引之士遊。然宮觀掛籍羽流，又所
GA023n0021_p0486a05║竊鄙。後於吳山紫陽洞見一蘇姓者，終日瞑目危坐。
GA023n0021_p0486a06║或與語，不顧；見男女圍繞，揮令退，咸莫測所為。師熟
GA023n0021_p0486a07║視，喜曰：「此真吾師矣！」乃數數潛往，咨修煉之術。不數
GA023n0021_p0486a08║月，遂盡其底藴。蘇君大喜，以為此真仙骨，非凡流也。
GA023n0021_p0486a09║然蘇君息養之方，一本天台《小止觀》。昔智者大師著
GA023n0021_p0486a10║《止觀》既成，遇西天梵僧，謂暗合《首楞嚴》。大師由是向
GA023n0021_p0487a01║西頂禮十有八年，冀經東來，一為印證。師默計云：「彼
GA023n0021_p0487a02║未獲《楞嚴》，尚勤求如此；今現流通，何為不觀覽修習
GA023n0021_p0487a03║乎？」即覓《楞嚴》讀之，憬然悟悔曰：「吾所守者，正生死本，
GA023n0021_p0487a04║非出生死之正路也。」遂力辭蘇師，登普陀，依寶華菴
GA023n0021_p0487a05║仲雅師薙削，日習《楞嚴》。一日，以經中疑義質本師，師
GA023n0021_p0487a06║曰：「吾僅知句逗，焉能會義？」師又歎曰：「若不解義，習讀
GA023n0021_p0487a07║何益？」於是又辭師渡海，依仲菴法師於玉山，聽講《楞
GA023n0021_p0487a08║嚴》。復聞雲門湛和尚於安隱起禪期，師先渡江求單，
GA023n0021_p0487a09║屆期湛和尚忽圓寂。時座元漢老和尚新受囑於金
GA023n0021_p0487a10║粟，四眾即請開法。師於堂中，晝夜苦參本來面目，迥
GA023n0021_p0488a01║無入處。計窮力盡，疑悶不已。偶案頭有鏡，師俯首一
GA023n0021_p0488a02║窺，忽有同參背後一推，云：「照破你老面皮！」師猛然開
GA023n0021_p0488a03║悟，疑團頓豁；入方丈呈解，大為稱賞。自此機思迅利、
GA023n0021_p0488a04║應對敏捷，儕軰皆憚之。期畢，隨漢老人入三峰。凡叢
GA023n0021_p0488a05║林力作苦務，無不身任，仍不廢參請。一日漢老人上
GA023n0021_p0488a06║堂，師出云：「一箭射紅心，請師高著眼。」老人回頭問侍
GA023n0021_p0488a07║者事，師云：「機輪轉處，作者猶迷。」老人云：「你試轉轉看。」
GA023n0021_p0488a08║師云：「九烏射盡忘俱喪，鋒鏑消為日月光。」老人連打
GA023n0021_p0488a09║三棒，師云：「一柄千將劍，惟師用得親。」禮拜歸眾。又一
GA023n0021_p0488a10║日，老人舉「藥山弄獅子」話，師出作禮，老人云：「我今要
GA023n0021_p0489a01║弄一出底。」便打。師云：「著忙作麼？」老人云：「諸人要會弄
GA023n0021_p0489a02║獅子尾巴麼？」便下座。師云：「大眾要會臨濟賓主句，看
GA023n0021_p0489a03║取雙獅輥繡毬。」時宗門久衰，禪風初唱，大略所重單
GA023n0021_p0489a04║在根本，謂之鑑覺，而於從上諸祖大機大用、五家綱
GA023n0021_p0489a05║宗、臨濟七事，尚未提起。如漢家禮樂未定，初事綿蕞，
GA023n0021_p0489a06║所謂雲雷屯而天造草昧時也。三峰老人從折竹聲
GA023n0021_p0489a07║中大徹根本，後痛救五家宗旨，與臨濟賓主、料簡、照
GA023n0021_p0489a08║用、玄要等法，廓然通貫，首尾洞達。始知古人於向上
GA023n0021_p0489a09║眼目，重封密鎖，不露毫芒；於鍛鍊機用，陷虎迷獅，不
GA023n0021_p0489a10║留朕迹。轟雷掣電中，仍藏鋒斂鍔，而宗門極則事在
GA023n0021_p0490a01║矣。師始聞其說，時時究心，昏悶莫入。後充圊頭，忽一
GA023n0021_p0490a02║日運糞至園房，以用心太過，誤走向太湖。肩重擔，下
GA023n0021_p0490a03║高坡，力疲不能下；驀於轉肩時，扁擔頭跳幾跳，擡頭
GA023n0021_p0490a04║見太湖，忽然悟得自家活計；而於綱宗手眼、臨濟機
GA023n0021_p0490a05║用，若十日並照矣。自是機鋒迅捷，莫能抵觸；隨口啐
GA023n0021_p0490a06║啄，洞中肯綮。同輩皆稱「具鐵觜」，即於漢老人，亦橫機
GA023n0021_p0490a07║無所讓。一日，老人喚師入方丈，垂數百問，師矢口立
GA023n0021_p0490a08║應，一無折挫。老人竪鐵面，不許可，師心亦不服，語人
GA023n0021_p0490a09║曰：「七佛以來，無此問法也！」老人又命侍者撾鼓，當堂
GA023n0021_p0490a10║詰辯，如是者再三。時師充維那，因牴牾而去。師自重
GA023n0021_p0491a01║重透入後，具大機用，牙爪毒辣，能擒啄龍象，在三峰
GA023n0021_p0491a02║老人會下稱飽參者。經師旁敲暗擊，一捱一拶，豁然
GA023n0021_p0491a03║脫鞴者不知凡幾？間有一二承付囑豎門庭者，初扣
GA023n0021_p0491a04║關擊節，皆出師手也。師雖去，念老人法乳，時時反顧。
GA023n0021_p0491a05║後老人入死關，復奔回玄墓，老人遂以衣拂并源流
GA023n0021_p0491a06║法偈付之，勉師收鐵骨徒、破斷法魔，為吾宗作大竫
GA023n0021_p0491a07║子。偈曰：住山養得機緣熟　多覓真真鐵骨禪莫負老
GA023n0021_p0491a08║僧珍重付　痛除魔外作真傳付畢，老人旋示寂。師守
GA023n0021_p0491a09║喪畢，輔安隱潭吉忍和尚為西堂。時潭師負恙，師為
GA023n0021_p0491a10║調治內外、錐鍛衲子，致道風靄著。因太白有七闢之
GA023n0021_p0492a01║說，師與安隱口授筆記，著《五宗救》以扶三峰法道。海
GA023n0021_p0492a02║內衲子始知正法眼藏。臨濟一宗，綿亘古今，自有七
GA023n0021_p0492a03║事手眼；溈仰、曹洞、雲門、法眼，開宗垂久，自有五家宗
GA023n0021_p0492a04║旨；不止一機一境、單提鑑覺，可以唐突從上諸老也。
GA023n0021_p0492a05║潭和尚逝後，師回會稽，住靜雲門山。時念臺劉公請
GA023n0021_p0492a06║住廣孝寺，師進住，刀耕火種；人雖止百，皆諸方角立
GA023n0021_p0492a07║真參衲子。師握竹篦，下手烹鍛；朝椎暮桚，省悟多人。
GA023n0021_p0492a08║時天童密老人門庭浩大，雷震寰中；師孤撑爐鞴，門
GA023n0021_p0492a09║風壁立，祖孫甘露，門不多讓也。後因闢寺路，鄰僧搆
GA023n0021_p0492a10║訟，司理卧子陳公直其事。師拂衣過東陽，住寺基坪。
GA023n0021_p0493a01║旋應請，住臨平安隱，值同法澹予垣和尚，臨寂囑住
GA023n0021_p0493a02║皋亭顯寧。師住後，為創建大雄、天王兩殿，百廢具舉。
GA023n0021_p0493a03║甲申冬，顯初參師，於此入門。禪風凛然，道氣徹骨。雖
GA023n0021_p0493a04║頺垣敗屋，衲子愛戴，傾動諸方。仰師法道者，遍大江
GA023n0021_p0493a05║南北。已而師渡江，說法興化黎家菴；次開期天長毘
GA023n0021_p0493a06║尼菴、泰興慶雲寺。丙戌，於秦郵地藏菴開大禪期，龍
GA023n0021_p0493a07║象鱗集。三冬了悟者三十餘人。次春，應維揚天寧大
GA023n0021_p0493a08║剎請，衲子聞風奔驟，聚至五千。師偈曰：五千衲子下
GA023n0021_p0493a09║揚州　百億瓊花笑點頭七尺烏藤行活計　憑何面目
GA023n0021_p0493a10║得風流此一偈，薄海內外無不流布。是夏，師受江北
GA023n0021_p0494a01║請，轍環一轉，所至萬人擠擁，揮汗成雨，至洗浴水一
GA023n0021_p0494a02║時呷盡，蓋宋明以來，為法門罕見事也。秋歸顯寧開
GA023n0021_p0494a03║戒，次年受戒顯請，赴蘇州甫里海藏菴結冬，遠邇排
GA023n0021_p0494a04║闥擁觀，牆壁崩倒。次歸武林，以現成顯寧，舉法姪豁
GA023n0021_p0494a05║堂嵒公，扶令出世，自受靈隱、佛日兩剎請。己丑春，進
GA023n0021_p0494a06║靈隱說法三春夏。復過天寧度五十誕，付首座巨渤
GA023n0021_p0494a07║恒兄嗣席天寧。冬赴杭州佛日結制。臘八日囑付戒
GA023n0021_p0494a08║顯。次春解制，復回靈隱。嗣後，眾恒踰萬指。師錐鍛衲
GA023n0021_p0494a09║子外，奮興土木，拾礫購壤，舉薈蔚宿莽之地，尺寸而
GA023n0021_p0494a10║鼎興之。東西殿堂，布置鱗次，各有成局。建大法堂，雄
GA023n0021_p0495a01║冠東南，靈隱已大改觀矣。戊戌，大殿燬，師與各執事
GA023n0021_p0495a02║奮身勠力，除煨燼、庀木石；從徽、閩、温、嚴老山中，判數
GA023n0021_p0495a03║百年巨材，積疊如山，非人力能致。一夕雷雨，大水暴
GA023n0021_p0495a04║漲，浮湧畢出。少一石柱，峨冠者五人，自稱五顯，示夢
GA023n0021_p0495a05║杭城屠成鳳募至恰稱。師與眾執事經營締搆，備嘗
GA023n0021_p0495a06║荼苦。辛丑七月，大雄殿與天王殿同時日昇樑，遠近
GA023n0021_p0495a07║緇素，捨工者、施財者、助壺漿者、擲簪珥者，邪許號踴，
GA023n0021_p0495a08║傾動鄉城，百戲攢賀，晝夜騰踏。飛來峰外市肆，盃酒
GA023n0021_p0495a09║盂飯，踊貴百倍，亦自古迄今，無此盛舉也。又以重貲
GA023n0021_p0495a10║易妙應房，建華嚴閣、伽藍殿。又於北高峰建華光殿。
GA023n0021_p0496a01║又建合澗橋與飛來峰牌樓，而旁及于廣孝、法相、正
GA023n0021_p0496a02║等、安隱、靈峰諸寺，一一皆助財建殿。蓋因師誓願廣
GA023n0021_p0496a03║大，因緣輻輳。不過二十年而殿閣巍峨、金碧瑰瑋，壯
GA023n0021_p0496a04║麗甲于神州。雖曰重興，實同開創。由是諸方道俗推
GA023n0021_p0496a05║海內龍象都會、廣大門庭，必以靈隱稱首。即數寺宇
GA023n0021_p0496a06║崢嶸、梵宮壯麗，亦必以靈隱稱首。而師實銖積寸累，
GA023n0021_p0496a07║聽緣自至，成大功勳，遂至蓋天蓋地，此豈非天授而
GA023n0021_p0496a08║兼之道力、法力也哉？丙午冬，上乘和尚親到靈隱，力
GA023n0021_p0496a09║請師住徑山，師再四遜謝。乘翁四番削牘，併攜眾檀
GA023n0021_p0496a10║護書幣，堅決敦請，師不獲已，以季冬望登山，振揚祖
GA023n0021_p0497a01║令。累命使至黃梅四祖，促顯東歸，補住靈隱。顯苦辭
GA023n0021_p0497a02║不允，以丁未清和月進院。師親為交代，乃回雙徑。八
GA023n0021_p0497a03║月下浣，靈隱以普同塔告成，復迎師回寺說法，送眾
GA023n0021_p0497a04║靈骨入塔。住七日，復返徑山。至九月下浣，以先許維
GA023n0021_p0497a05║揚天寧請，送巨渤兄入塔，遂於廿五日出山。至十月
GA023n0021_p0497a06║十二日入天寧，上堂，有「公案上重添公案」語。次日上
GA023n0021_p0497a07║方碩揆弟請齋，求師自命日，師沉吟，曰：「十九日去。」十
GA023n0021_p0497a08║七日堪輿殷自行居士至，囑以卜塔後事。十八日碩
GA023n0021_p0497a09║弟復具儀請師陞座，師笑曰：「儀物我收，你代我說法，
GA023n0021_p0497a10║我不說法了。」午後，忽命侍司發白金三兩送庫司，令
GA023n0021_p0498a01║備各殿供。傍晚師自搭衣，至各殿禮拜，示辭謝意。夜
GA023n0021_p0498a02║分猶與各執事談至丙夜，迨五更，聞鐘即起，命以新
GA023n0021_p0498a03║衣服㡌履，從頂至踵，一一更換。呼侍者云：「隨我上方
GA023n0021_p0498a04║去。」坐半餉，復呼云：「說道往上方去，還不來。」頓足一下，
GA023n0021_p0498a05║端然坐脫。時丁未十月十九日丑時分也。師生平勝
GA023n0021_p0498a06║心悲願在建功利生，凡衰颯退步話，素不喜聞；獨南
GA023n0021_p0498a07║嶽老和尚到山，師引座，有「隱身不現」語。又圓話付法
GA023n0021_p0498a08║畢，忽令眾參「船子覆舟」公案。天機觸發，俱異平昔。大
GA023n0021_p0498a09║眾頗驚疑，遂以無疾，陡然脫化，亦異矣哉！又六七年
GA023n0021_p0498a10║前接一長老訃音，師嫌其去不脫灑。一侍者問：「某和
GA023n0021_p0499a01║尚捉鼻而去，如何？」師云：「也涉做作。」進云：「鄧隱峰倒化，
GA023n0021_p0499a02║如何？」師云：「太煞顯奇。」進云：「和尚百年後作麼生？」師頓
GA023n0021_p0499a03║足云：「便與麼去。」又臨出山，上堂說偈，末二句云：「莫道
GA023n0021_p0499a04║武陵無覓處，一條歸路各家分。」果符所言，又異中之
GA023n0021_p0499a05║異也。師幼失學，不攻習章句而慧辯天縱。每登座說
GA023n0021_p0499a06║法，河懸瓶瀉，千言不竭；起結承接，皆有關鍵，似精通
GA023n0021_p0499a07║文字三昧者。又悟處超特，自性宗通，凡接機言句，隨
GA023n0021_p0499a08║扣即應，尖新奇巧，出自天然。又敲擊衲子，下刃緊凑，
GA023n0021_p0499a09║皆出人頭地，不可方物者。禪道佛法，馬祖至臨濟東
GA023n0021_p0499a10║山演以及大慧，皆顯大機用，盛行燬煉。元明以降，其
GA023n0021_p0500a01║說久息。至三峰老人恢復五家綱宗，復握竹篦，重興
GA023n0021_p0500a02║煅煉。至我先師爐鞴愈廣、啐啄愈靈、擒拿愈辣，如五
GA023n0021_p0500a03║花八門，變化錯出。故出師門者皆經毒罵險擯，深遭
GA023n0021_p0500a04║移換而卒成大器。有時愛護一人，任眾人深排痛詆
GA023n0021_p0500a05║而恬若不知；有時無端譏訶一人，橫加詬詈，致令反
GA023n0021_p0500a06║唇授謗而猶然不卹。故淺根學者每望崖退去，師卻
GA023n0021_p0500a07║冷眼竊笑，决其必返，已而果然。師嘗語顯曰：「諸方是
GA023n0021_p0500a08║講底綱宗，我是用底綱宗。」故鍛鍊鉗鎚，稱方內獨步。
GA023n0021_p0500a09║慈明楊岐、五祖妙喜而後，一人而已。師敦友愛，好扶
GA023n0021_p0500a10║植法屬。以橫山一默和尚為三峰冢的，乃力鍛豁堂
GA023n0021_p0501a01║兄，扶令出世以續其後。受顯寧澹和尚託，既為興建
GA023n0021_p0501a02║叢席，又鍛就仁菴義、梵音詠兩兄以接之。餘瑞光、靈
GA023n0021_p0501a03║峰、高麗諸法姪，皆與的嗣平等一視，極力成褫也。師
GA023n0021_p0501a04║又知醫，能切脈，每日常苦心看病。即乍到掛單有病
GA023n0021_p0501a05║者，亦垂慈診視。雖方丈中重價藥味，亦不惜也。師儉
GA023n0021_p0501a06║約樸素，不好享用。自從苦行力作、深錐毒鍛，得大徹
GA023n0021_p0501a07║悟，故不自處閒寂，亦不喜人燕佚；不自嬉戲山水、習
GA023n0021_p0501a08║詩歌文字，亦不以此教人。日以搬土運甓與學者相
GA023n0021_p0501a09║擊撞。每日波波走各堂寮，警策放逸，安慰執事，不以
GA023n0021_p0501a10║為勞。晚至徑山，愈矍鑠，能徒步高山四五十里。推本
GA023n0021_p0502a01║色宗匠，亦區內無兩也。師化後，供天寧三日，頂門火
GA023n0021_p0502a02║熱，挺身端坐，面目如生。邗人千萬，擠擁、稽首、號慟；諸
GA023n0021_p0502a03║弟子輩以陶龕封函。顯忝居長，又嗣席靈隱，念先師
GA023n0021_p0502a04║二十年血汗大功在靈山，同闔院弟子恭迎靈龕，回
GA023n0021_p0502a05║法堂供奉。遵師遺囑，請殷自行居士卜塔基於方丈
GA023n0021_p0502a06║東之慧日軒，以戊申年八月二十六日入塔。師自廣
GA023n0021_p0502a07║孝、顯寧、安隱、天寧，并江北之慶雲、高郵之地藏、紹興
GA023n0021_p0502a08║之華嚴、杭州之佛日、靈隱、徑山，凡十坐道場。而天長
GA023n0021_p0502a09║之毘尼、蘇州之海藏又在外也。付囑法嗣，己丑付巨
GA023n0021_p0502a10║渤恒兄與戒顯；次庚寅冬付剖玉璞、紫蓋衡、三目淵、
GA023n0021_p0503a01║若相有四兄；嗣後漸次付囑：煦杲照、靈沼濎、笑魯賢、
GA023n0021_p0503a02║十力潤、五岳玹、巢山至、堅忍鎧、聖可凡、白谷裔、乾菴
GA023n0021_p0503a03║賢、碩揆志、牖明本、懷宗隆、在明德、卓靈長、晏巖清、天
GA023n0021_p0503a04║彌廣、穆文德、衲華貫、載一晉、佛眉惺、慧聞圓、豁一慶、
GA023n0021_p0503a05║乾敏證、開之韶、大賢靜、微旨朗、諦輝輅、雪澗顯、轉凡
GA023n0021_p0503a06║禧、汝水維、栗菴乘、獨任雲、達方界、誠一清、句玹日、履
GA023n0021_p0503a07║先緒、石語音、青震指、洪遂泰、介華潔、慈月時、鶴風悟、
GA023n0021_p0503a08║笑拈岳、素菴仁、岸廣殊、谷菴萃、鵬雲宏、子樵如、天越
GA023n0021_p0503a09║潛、靈陌敏、曇璽印、霓菴奇、圓石寧、天南臨、弗為祚、古
GA023n0021_p0503a10║喬通、憨愚慧、御宗聖、無歇恒、慧燈紹、珂雪禎；法孫開
GA023n0021_p0504a01║法者：上蔭元鵬、興源圓極等；參上乳，如元海、瀛鐙、普
GA023n0021_p0504a02║上思、溥受、元孝、超宗、智鎔、元器、元輿、元海，并未開法
GA023n0021_p0504a03║者若干人。師世壽六十有八，生於明萬曆庚子六月
GA023n0021_p0504a04║十六日戌時，示寂於清康熙六年十月十九日丑時，
GA023n0021_p0504a05║僧臘四十七。十會語錄共三十餘卷，盛行於世。伏覬
GA023n0021_p0504a06║當代鴻儒鉅公、法門碩匠，得賜塔銘，刊垂慧日，永耀
GA023n0021_p0504a07║靈山，顯等鏤心剔骨，頂戴高深於無極矣。謹狀。
GA023n0021_p0504a08║
GA023n0021_p0504a09║
GA023n0021_p0504a10║靈隱寺誌卷七終