GA024n0022_p0099a01║增修雲林寺志卷五
GA024n0022_p0099a02║藝文
GA024n0022_p0099a03║重修靈鷲興聖寺記（宋）樓杕
GA024n0022_p0099a04║靈隱前天竺後名與天壤齊介兩山間一蘭若曰靈
GA024n0022_p0099a05║鷲竇石澗泉嵌空合流中分而兼有之考諸志實維
GA024n0022_p0099a06║晉理法師卓錫之始理咸和初自西天來見茲山而
GA024n0022_p0099a07║驚曰是中天竺國靈鷲山之小嶺不知何年飛來佛
GA024n0022_p0099a08║在世日多為仙靈所隱今此亦復爾耶廼披荊棘廼
GA024n0022_p0099a09║闢梵廬地以人而顯至今巖以理名訪其塔猶在更
GA024n0022_p0099a10║厯表章至吳越尊尚至國朝駐蹕隱竺之價日增是
GA024n0022_p0100a01║剎幾蕪廢不治猶齊魯之邾莒緇素愴焉聞於神臯
GA024n0022_p0100a02║嘉熙元年春妙選吳僧行果主之始至喟然曰吾少
GA024n0022_p0100a03║長茲境目擊而心憫之院無大小也人無古今也是
GA024n0022_p0100a04║山則前日之舊也吾其勉行之越明年作山門易向
GA024n0022_p0100a05║而南明年兩廡成又明年觀堂成位置合宜事可則
GA024n0022_p0100a06║而物皆可久也雅靚邃修丹碧奪目規畫一出其手
GA024n0022_p0100a07║內外備矣始欲築丈室建寶閣盡挹乎四山之秀不
GA024n0022_p0100a08║求諸人而聞者樂施不知其役而見者興敬於是靈
GA024n0022_p0100a09║鷲復粲粲余愛山水成癖坐冷泉憩香林屢嘗造其
GA024n0022_p0100a10║廬月異而歲不同難矣哉修鱗泳波茂樹當道徑窈
GA024n0022_p0101a01║橋橫真使人意消於煙霏空翠之表吁顛而不扶危
GA024n0022_p0101a02║而不持聖門之所嘆孰謂浮屠氏其專如果哉果北
GA024n0022_p0101a03║峰暮年之法子兄事古雲晦嵓遡其源已不凡兼而
GA024n0022_p0101a04║有常其心休休然士之寓者客而游者入出一待之
GA024n0022_p0101a05║以衣食察其色久不倦視其槖匪有餘此蓋有大過
GA024n0022_p0101a06║人者起廢細行也願力宏固有家法在遂書
GA024n0022_p0101a07║重修靈隱寺記（明）張瀚
GA024n0022_p0101a08║吾杭自錢氏有國南宋建都兩山諸剎依然勝概其
GA024n0022_p0101a09║間敕於先朝如虎林山之靈隱寺尤為冠絕東晉咸
GA024n0022_p0101a10║和梵僧慧理建後析而兩之東靈鷲西靈隱宋景德
GA024n0022_p0102a01║四年復合為一啟覺皇殿彌勒閣高宗駐蹕數臨幸
GA024n0022_p0102a02║賜金額莊田以後興廢靡常迨洪武中住持惠明恢
GA024n0022_p0102a03║復如舊永樂初善才增塑三世金身宣德間災住持
GA024n0022_p0102a04║良玠重建隆慶三年復燬於雷火止餘直指一堂時
GA024n0022_p0102a05║海宼紛擾寺僧德明等圖復力不贍萬厤壬午陸司
GA024n0022_p0102a06║宼光祖知僧如通足任斯役令僧眾亟迎比至首築
GA024n0022_p0102a07║壇趺坐其上說楞嚴法華諸經遠邇諦聽罔不來助
GA024n0022_p0102a08║於是棟梁榱桷之材甃砌磉墁之石金雘丹堊之飾
GA024n0022_p0102a09║覆墊甎甓之需智士運謀壯夫輸力不三數年大覺
GA024n0022_p0102a10║殿巍然中峙就彌勒閣舊址為藏殿後為直指堂又
GA024n0022_p0103a01║後為方丈左為妙應閣右為選佛齋壯麗周匝雅飾
GA024n0022_p0103a02║莊嚴數十年瓦礫之場輪奐一新落成之日宜記其
GA024n0022_p0103a03║本末以垂永久僧眾相率詣余余遂次第其事系之
GA024n0022_p0103a04║銘
GA024n0022_p0103a05║紫竹林記（國朝）陳元龍
GA024n0022_p0103a06║杭州湖上諸山名勝甲天下而靈鷲峰為最面峰即
GA024n0022_p0103a07║古靈隱寺也
GA024n0022_p0103a08║聖祖仁皇帝南廵
GA024n0022_p0103a09║御書題曰雲林因遂稱雲林寺入寺稍折而西百餘步
GA024n0022_p0103a10║有三摩地焉曰紫竹林上接韜光下臨靈鷲蒼松左
GA024n0022_p0104a01║峙碧澗右繞桂竹交加翠陰茂密雲林之勝槩盡是
GA024n0022_p0104a02║矣中供大士像寶色莊嚴迥異諸相有禱焉輒應厯
GA024n0022_p0104a03║來住持皆清修苦行如古尊宿海內聞風而瞻禮者
GA024n0022_p0104a04║南自閩越北至燕齊不遠千里重趼裹糧殆無虛日
GA024n0022_p0104a05║以大士之靈棲絕勝之境於是毘耶十笏之地為雲
GA024n0022_p0104a06║林增重登紫竹林者如身遊佛國也元季楊亷夫遊
GA024n0022_p0104a07║靈隱寺詩有僧住栴檀紫竹林之句前明黃貞父李
GA024n0022_p0104a08║長蘅諸公亦嘗橫經于此蓋山川之靈秀佛乘之高
GA024n0022_p0104a09║深自古與文人學士結世外緣也予弱冠時奉先君
GA024n0022_p0104a10║子命率仲叔兩弟偕許時菴大宗伯俱以諸生鍵關
GA024n0022_p0105a01║於此者數載親見仲野溯岷二禪師修葺整齊人天
GA024n0022_p0105a02║擁護之盛迨通籍居京師與山中遙隔者二十餘年
GA024n0022_p0105a03║旋以養親假歸曾一過之而二禪師已辭世仲野之
GA024n0022_p0105a04║徒超然克守清規禪板梵音肅焉如昔喜山門之不
GA024n0022_p0105a05║替留連憶舊者久之及予出撫粤西超然遠道來謁
GA024n0022_p0105a06║以重新殿宇告且屬為之記予許之而未遑屬草也
GA024n0022_p0105a07║自後予再入國門出守
GA024n0022_p0105a08║山陵歸參綸閣踪跡如雲顛毛似雪廻念讀書山中時
GA024n0022_p0105a09║甲子重新紫竹林之名勝眇乎若隔世矣今年春超
GA024n0022_p0105a10║然復貽書曰憶公與二先師結方外交時山僧以小
GA024n0022_p0106a01║沙彌侍側今公壽逾八十山僧亦將七旬俯仰今昔
GA024n0022_p0106a02║一時主賓僧俗惟公山僧在耳紫竹林之蘭若與公
GA024n0022_p0106a03║似有宿緣可無一言以示後人乎予老矣退食之暇
GA024n0022_p0106a04║蒲團趺坐輒神遊于祗園甘露之境顧以
GA024n0022_p0106a05║聖恩深重未敢乞身形枯心瘁學殖荒落安能繼鐵崖
GA024n0022_p0106a06║黃李之後以文章翰墨留為湖山佳話而追遡生平
GA024n0022_p0106a07║遊厯之處惟紫竹林夢寐不能忘則洵有宿緣未可
GA024n0022_p0106a08║知也異日者倘能蒙
GA024n0022_p0106a09║恩放歸買艇湖頭與超然師扶杖同行結香火之社豈
GA024n0022_p0106a10║非予之大幸乎姑書此以俟之是為記
GA024n0022_p0107a01║重修雲林禪寺碑記常安
GA024n0022_p0107a02║兩浙聲名文物爭雄天下而名山巨浸亦甲秀東南
GA024n0022_p0107a03║唐宋之際蘭若琳官羃坡堙谷其在錢塘者至一百
GA024n0022_p0107a04║二十七所而靈隱寺為五山之一枕倚巖壑吐納煙
GA024n0022_p0107a05║雲敞麗幽敻真如所隲自晉咸和中僧慧理飛錫於
GA024n0022_p0107a06║此始建道場洊厯五季隋唐遞有興廢逮吳越武肅
GA024n0022_p0107a07║王敬禮延壽禪師恢宏雲構蓮界聿新南渡後高孝
GA024n0022_p0107a08║兩朝屢臨幸焉元末燬於火明洪武初主僧惠明光
GA024n0022_p0107a09║復如舊嗣此住持善財良玠德明如通等相繼興修
GA024n0022_p0107a10║迄乎季世龍象潜靈漸就頺落
GA024n0022_p0108a01║國朝順治己丑具德和尚來主法席道風丕振學侣
GA024n0022_p0108a02║雲從遂乃廣締勝緣經營有十餘載千櫨嶻櫱百栱
GA024n0022_p0108a03║穹窿雖曰重修其功實與開創者等康熙己巳恭逢
GA024n0022_p0108a04║聖祖仁皇帝南廵
GA024n0022_p0108a05║駐蹕茲寺
GA024n0022_p0108a06║敕攺今額
GA024n0022_p0108a07║天章飛藻鷲嶺增輝其後
GA024n0022_p0108a08║翠華四幸
GA024n0022_p0108a09║宸翰屢頒又有金佛香檀之
GA024n0022_p0108a10║賜而主僧諦暉亦蒙
GA024n0022_p0109a01║寵錫誠異數也
GA024n0022_p0109a02║今上皇帝御極念茲寺為
GA024n0022_p0109a03║聖祖臨幸之地
GA024n0022_p0109a04║敕免本寺山場地蕩征稅若干使緇褐之徒得以定息
GA024n0022_p0109a05║繩床身心無擾蓋我
GA024n0022_p0109a06║朝之加恩雲林者深且厚矣自具公以來更厤七十
GA024n0022_p0109a07║餘載不無摧剝今主僧巨濤為諦公法嗣開法是山
GA024n0022_p0109a08║慨然以興復為己任適光祿少卿廣陵汪君諱應庚
GA024n0022_p0109a09║字上章來遊武林一見契合大啟毘尼之壇度僧六
GA024n0022_p0109a10║百三十九眾旋捐淨財次第興修自大雄寶殿外為
GA024n0022_p0110a01║殿者五為堂者十五為閣者五為軒者三為樓者一
GA024n0022_p0110a02║為亭者二為寮者八他如玉樹林獅子窟塔院梅園
GA024n0022_p0110a03║以及庖湢庫圊之屬無不崇飾若夫繚以周垣固以
GA024n0022_p0110a04║層基鑄千僧之鍋塑天龍八部及五百應真之像此
GA024n0022_p0110a05║煥儼之見於寺內者而寺之外則甃塗以便遊侣築
GA024n0022_p0110a06║堰以蓄飛流凡合澗興隆之橋龍泓之洞鷲峰之徑
GA024n0022_p0110a07║咸作而新之有加於舊經始乾隆六年十月落成於
GA024n0022_p0110a08║九年十月費白金二萬兩有奇皆光祿君偕子震潜
GA024n0022_p0110a09║同為喜捨而鳩工役財則巨公獨力所任也夫給孤
GA024n0022_p0110a10║長者以祗樹而布金波斯匿王以栴檀而刻像要皆
GA024n0022_p0111a01║破盧至之慳證香身之果歲壬戌余奉
GA024n0022_p0111a02║帝簡開府兩浙適當茲寺鼎新之會寶坊金容華榱
GA024n0022_p0111a03║玉砌與曡崿秀峰輝映於翠微之表知其于過去刼
GA024n0022_p0111a04║中修無上慧未來刧中植無量福行見塗毒之皷常
GA024n0022_p0111a05║鳴龍潭之燈永續幽祗協讚海岳崇瞻雖刧盡恆沙
GA024n0022_p0111a06║而淨業終以無毁矣工既竣巨公請予文為記爰疏
GA024n0022_p0111a07║其顛末勒之翠珉以告來者
GA024n0022_p0111a08║雲林寺重建輪藏殿記鄭江
GA024n0022_p0111a09║佛氏之有輪藏自梁傅大士始也嗣後叢林效之且
GA024n0022_p0111a10║徧天下俱供大士像於中雲林輪藏殿具公始建於
GA024n0022_p0112a01║順治庚寅迄今幾及百年棟宇頺廢所為輪藏者亦
GA024n0022_p0112a02║攲傾催剝而不能轉乾隆庚申新安光祿少卿汪君
GA024n0022_p0112a03║上章來游茲山慨然以重興為己任而以是殿為之
GA024n0022_p0112a04║首落成之日予適過寺見夫傑構翔空若地涌出入
GA024n0022_p0112a05║門神聳則如天樞激而地軸動月駕旋而風馭行瑤
GA024n0022_p0112a06║窗寶網眩金碧於無定天龍帝釋儼生氣以飛空徐
GA024n0022_p0112a07║而察之則集眾有力負之而趨且聆夫大聲起於足
GA024n0022_p0112a08║下又如良霄歌鐘之擊窟室袁氏皷角之鳴地中偉
GA024n0022_p0112a09║矣哉象教之力宏矣檀護之施廣矣主僧巨濤和尚
GA024n0022_p0112a10║謁予文以為記予惟傅氏之設輪藏轉經也然三藏
GA024n0022_p0113a01║十二部卷帙繁而重庋之於輪非數百人莫能轉今
GA024n0022_p0113a02║所供者諸佛菩薩像則數人能勝其任況轉佛即轉
GA024n0022_p0113a03║經乎且佛氏所重者以心轉境不以境轉心故云能
GA024n0022_p0113a04║轉法華不為法華轉若夫成住壞空大地山河皆太
GA024n0022_p0113a05║虛中一微塵耳何有於輪昔村婦薦夫財少而輪自
GA024n0022_p0113a06║轉則其能轉有不係於輪者惟此心之精誠厯刧常
GA024n0022_p0113a07║新亦厯劫常轉汪君之輸財巨公之集事可云轉大
GA024n0022_p0113a08║法輪將有不與土木丹青俱敝者矣於是乎書
GA024n0022_p0113a09║梵香閣記張熷
GA024n0022_p0113a10║雲林漸山啟基神構暉煜飛楹繡栱布翼高驤大殿
GA024n0022_p0114a01║東西隅齋堂後為梵香閣順治丁酉具德法師重興
GA024n0022_p0114a02║茲寺所建雍正甲辰鬱攸弗戒欻焉堙毁乾隆壬戌
GA024n0022_p0114a03║住持巨公纂修堂宇新都汪光祿應庚誓願樹緣一
GA024n0022_p0114a04║切莊嚴爰及茲閣煥爾再新於是禪窟圓成遠近馳
GA024n0022_p0114a05║仰瞻層軒之聿崇悟離垢之妙諦矣夫法界真靜斷
GA024n0022_p0114a06║滅五根宣芬散馥常參鼻觀諸天與人間止厭氛濁
GA024n0022_p0114a07║之上升和難各捨本住持旃檀而歸命故佛法中香
GA024n0022_p0114a08║為佛事騰異香於波利則送風而聞表殊迹于龍池
GA024n0022_p0114a09║則撥沙而出無量無邊煙雲滿於十方非空非木根
GA024n0022_p0114a10║枝列夫三品若乃虔供養而塗身澄神慮而結願從
GA024n0022_p0115a01║聞思修發戒定之馝馚依定入慧證密圓之馣𩡤是
GA024n0022_p0115a02║則發明無漏熱一塵而具足豈必合境有異擣萬種
GA024n0022_p0115a03║而為珍哉然起滅生乎現境沉水可作桑根之想淨
GA024n0022_p0115a04║名顯乎法相靈芬還升頂穴之中印度之女散花而
GA024n0022_p0115a05║禮讖普達之王傳芳而福應帝釋所摩石上猶餘郁
GA024n0022_p0115a06║烈兜婁所沐壇前頓爾猛熾要以心無染着多摩因
GA024n0022_p0115a07║之馞起體不受觸陀羅常在應身是故曼殊氤氳能
GA024n0022_p0115a08║使眾欲清凉伊蒲掩冉可除一切熱惱受牛頭之嘉
GA024n0022_p0115a09║產火不能然齅象藏之微薰疾不能害至如奉石鹽
GA024n0022_p0115a10║於兜率賚青棘於終南濡螺貝而卻敵燎薰陸而拒
GA024n0022_p0116a01║邪西天印土縷縷成穗毘耶城邊馡馡滿缽塵氣焂
GA024n0022_p0116a02║滅一銖而普薰三千世界天樹開敷四布而周徧五
GA024n0022_p0116a03║十由旬斯皆耆山之廣運王舍之神機惟幻翳之全
GA024n0022_p0116a04║消乃融貫其真理今巨師解脫知見作大德之苾芻
GA024n0022_p0116a05║光祿識精元明效伽羅之焚濯故能結此冥慈共成
GA024n0022_p0116a06║善果修櫳窅靄共煙縷以浮空清風韻響偕天花而
GA024n0022_p0116a07║飄拂凡我道眾信翮高翔胸無滯疑乘香象而截流
GA024n0022_p0116a08║心有劑和置淨器而浴佛則茲閣之建洵乎功提無
GA024n0022_p0116a09║外也予居近名藍情皈禪慧眷言靈宇合讚修檀爰
GA024n0022_p0116a10║焚平等香息心了義而徵妙典以記之
GA024n0022_p0117a01║五百羅漢殿記杭世駿
GA024n0022_p0117a02║在昔湼槃經義謂有五百商人採寶出海值盜攘去
GA024n0022_p0117a03║并剜其目商日夜號痛欲向無所或告之曰靈鷲佛
GA024n0022_p0117a04║氏能救汝苦與我重寶引汝見之商且行且舍至大
GA024n0022_p0117a05║林精舍佛為說法各證阿羅漢果夫所云阿羅漢者
GA024n0022_p0117a06║大論云阿羅名賊漢名破一切煩惱賊破復次阿羅
GA024n0022_p0117a07║漢一切漏盡故應得一切世間諸天人供養又阿名
GA024n0022_p0117a08║不羅漢名生後世中更不生是名阿羅漢法華疏云
GA024n0022_p0117a09║阿颰經云應真瑞應經云真人皆無生之義也或言
GA024n0022_p0117a10║名含三義無明糠脫後世田中不受生死果報故云
GA024n0022_p0118a01║不生九十八使煩惱盡故名殺賊具智斷功德堪為
GA024n0022_p0118a02║人天福田故言應供要而論之修六度之梵行標三
GA024n0022_p0118a03║乘之通號均為超越凡倫優入聖域者矣後世寶坊
GA024n0022_p0118a04║琳宮偏閻浮提界然非名藍巨剎則五百應真之宇
GA024n0022_p0118a05║時或缺焉雲林向為五山十剎之一百栱千櫨霞開
GA024n0022_p0118a06║鳥翥承甍繞霤虹拖蜿垂其西禪堂之下為羅漢殿
GA024n0022_p0118a07║創于何朝未詳所自具德大和尚來主法席中興締
GA024n0022_p0118a08║構實建今處時順治戊戌也逮今乾隆癸亥八十餘
GA024n0022_p0118a09║年榱梠頺瘁法身雨立主僧巨濤慨焉憫睇廣募檀
GA024n0022_p0118a10║施精心建立幽祗協贊歙人汪光祿應庚獨奬勝緣
GA024n0022_p0119a01║為布金之須達一切興作咸委巨公於是百廢修舉
GA024n0022_p0119a02║而羅漢殿工未竣適光祿奄逝令子明州守起踵成
GA024n0022_p0119a03║之像設閑安四周列坐妙相莊嚴奕奕有生氣飛梁
GA024n0022_p0119a04║八維環楹交峙寶壇囘互殿如田字之形俗因名曰
GA024n0022_p0119a05║田字殿吾杭梵宇以百數有此殿者惟淨慈雲林今
GA024n0022_p0119a06║淨慈悉已阤頓而雲林金碧丹黝慈容統序東西向
GA024n0022_p0119a07║背毗接偶居嚴飾之工常留花窟夫佛示像法因垂
GA024n0022_p0119a08║像教故金姿寶相月面蓮眸皆無為之寂不盡之靈
GA024n0022_p0119a09║之所託也今五百應真因苦願力普攝無邊散處山
GA024n0022_p0119a10║林分形顯化作人間福田亦所以示人從生有貪因
GA024n0022_p0120a01║貪受苦因苦得報則凡見形而入道者於茲殿之興
GA024n0022_p0120a02║廢所係豈不重與殿既成巨公乞言於予余肅瞻靈
GA024n0022_p0120a03║儀敷具頂禮契正覺之冥符儼法相之常住敬刊樂
GA024n0022_p0120a04║石而為之記
GA024n0022_p0120a05║清繞橋新建春淙亭記厲鶚
GA024n0022_p0120a06║清繞橋當鷲峰之陰跨北澗之上對理公巖之口橋
GA024n0022_p0120a07║舊無亭乾隆癸亥巨公重新雲林寺飭餘材賸甓成
GA024n0022_p0120a08║之登斯亭者仰挹山翠俯聽泉響炎曦陰霖有所芘
GA024n0022_p0120a09║而物色之奔赴若天造而神輸也巨公問名於予余
GA024n0022_p0120a10║以合澗橋舊有春淙亭蓋取蘇文忠兩澗春淙一靈
GA024n0022_p0121a01║鷲之句見貝廷臣清江文集中今亭廢久矣宜移其
GA024n0022_p0121a02║名於此巨公曰昔亭之澗合而今亭之澗分昔亭廢
GA024n0022_p0121a03║而名存今亭新而名舊天下推移起滅之幻有如是
GA024n0022_p0121a04║乎然其為春淙則一也當夫天根見秋潦縮斯澗也
GA024n0022_p0121a05║若斷若續涓流如綫其聲滴瀝幽咽或有時而涸四
GA024n0022_p0121a06║顧林谷萬籟悄然此非君子之潜德未施而吾宗之
GA024n0022_p0121a07║憩寂入定時耶若夫土膏脈動山澤乃通斯澗也如
GA024n0022_p0121a08║風雨交作震動巖岫又如奏洞庭之樂五音繁會瑽
GA024n0022_p0121a09║琤激盪自遠而近此非君子之乘時利見而吾宗之
GA024n0022_p0121a10║當機倡導時耶以是名斯亭也意深矣遂書以為記
GA024n0022_p0122a01║乾隆甲子春正月二十二日郡人厲鶚
GA024n0022_p0122a02║蒲菴文集序（元）歐陽元
GA024n0022_p0122a03║由唐至宋大覺璉公明教嵩公覺範洪公以雄詞妙
GA024n0022_p0122a04║論大弘其道於江湖之間一時老師宿儒若我先文
GA024n0022_p0122a05║忠公及韓琦蘇軾莫不斂衽嘆服皇元開國若天隱
GA024n0022_p0122a06║至公晦機照公倡興斯文於東南一洗咸湻之陋趙
GA024n0022_p0122a07║孟頫袁桷諸先輩委心而納交焉晦機之徒笑隱訢
GA024n0022_p0122a08║公尤為雄傑其文太史虞集嘗序之矣訢公既寂叢
GA024n0022_p0122a09║林莫不為斯文之嘅翰林修撰張翥槖示豫章見心
GA024n0022_p0122a10║復公所為文以敏悟之姿超卓之才禪學之暇發為
GA024n0022_p0123a01║文辭抑揚頓挫開合變化藹乎若春雲之起於空也
GA024n0022_p0123a02║皎乎若秋月之印於江也遡而上之卓然並驅於嵩
GA024n0022_p0123a03║璉諸師無媿也
GA024n0022_p0123a04║銅佛讚頌序（炬公住持靈隱）（元）釋天如
GA024n0022_p0123a05║至正甲申夏錢塘照菴炬菩薩大會緇素於寶石山
GA024n0022_p0123a06║作佛事者四十八日以慶銅彌勒佛及觀音勢至像
GA024n0022_p0123a07║成亦以張其化使益廣而益遠也原其造像之始約
GA024n0022_p0123a08║化四十八人各施銅錢一而念佛千聲以為例如是
GA024n0022_p0123a09║四十八人人各轉化四十八人遞遞轉化積四百八
GA024n0022_p0123a10║十萬錢冶以範佛佛身長一丈六尺二大士稱之相
GA024n0022_p0124a01║好纖悉具備既又梯山以登之營大殿以安奉之乃
GA024n0022_p0124a02║有今會於是四方士頌贊交集謂其可贊者有三錢
GA024n0022_p0124a03║唐佛剎巨細千萬計而未始有銅像一也募施之法
GA024n0022_p0124a04║取少而化廣異乎常二也合眾善以為會高下之機
GA024n0022_p0124a05║普攝三也錄頌成卷待余序余於三者之外容有說
GA024n0022_p0124a06║焉初像之未成也全佛是銅及其既成也全銅是佛
GA024n0022_p0124a07║曰佛曰銅二名一體蓋佛不自佛從緣而生也推緣
GA024n0022_p0124a08║生而類通之令悟世間萬物物物皆佛也此外復有
GA024n0022_p0124a09║說焉凡一人一念之興一錢之施則其全體銅像已
GA024n0022_p0124a10║隨念而應之矣一念既爾念念亦然然則應念而成
GA024n0022_p0125a01║之佛又何止四百八十萬哉此外猶有說焉以多人
GA024n0022_p0125a02║念佛之心展轉流布自今世後世以達乎無窮則佛
GA024n0022_p0125a03║隨而應之亦復如是而無窮也橫應之廣既如是豎
GA024n0022_p0125a04║應之遠又如是其數量可思議哉是由照菴宗性具
GA024n0022_p0125a05║之學而得其旨將使人人同悟是心作佛是心是佛
GA024n0022_p0125a06║之說以至重重無盡互互無礙曰理曰事周法界無
GA024n0022_p0125a07║一而非佛故其一機之發一像之成遂能致廣遠之
GA024n0022_p0125a08║化者如是以余知照菴之化如是故序其贊頌之卷
GA024n0022_p0125a09║如是
GA024n0022_p0125a10║倡酬禪偈序（明）徐一夔
GA024n0022_p0126a01║偈者詩之類也佛說諸經必有重偈以伸其義觀於
GA024n0022_p0126a02║吾書春秋列國大夫之聘中國既修詞令以達事情
GA024n0022_p0126a03║末復舉詩明之蓋亦此類偈或五言七言惟便於誦
GA024n0022_p0126a04║讀而不叶以音韻詩多四言而以音韻叶蓋被之絃
GA024n0022_p0126a05║歌故也詩自漢變為五言唐變為七言頗嚴聲律為
GA024n0022_p0126a06║釋氏者出言成偈大略亦近於詩吾鄉佐上人字東
GA024n0022_p0126a07║州處靈隱禪窟還台省親有密心嚴師者為偈一首
GA024n0022_p0126a08║以贈其行其言七言其句八句詩之類也上人姿敏
GA024n0022_p0126a09║慧參扣直指其同袍之友慮其愛親之心不勝求道
GA024n0022_p0126a10║之志更相提擊蘄振祖道而非世俗嘲風咏月之具
GA024n0022_p0127a01║故不曰詩而曰偈上人徵余題辭因筆於首簡
GA024n0022_p0127a02║送塤上人歸四明序徐一夔
GA024n0022_p0127a03║豫章復禪師唱道靈隱山中合儒釋以為教從之者
GA024n0022_p0127a04║甚眾有塤上人者氣冲而守恬且有志於道事禪師
GA024n0022_p0127a05║有年將歸四明造門言別且請僧會予亦以被徵赴
GA024n0022_p0127a06║京師未暇執筆又介其師之友大淵禪師以為言余
GA024n0022_p0127a07║謝之曰吾與上人所趨異塗所習異業今茲之別余
GA024n0022_p0127a08║方違親戚棄妻子以奔走於車塵馬足之間而上人
GA024n0022_p0127a09║之高踪峻跡如孤雲野鶴以翱翔於太虛之表其情
GA024n0022_p0127a10║又不同也其何以為上人言哉然余聞之古先哲人
GA024n0022_p0128a01║有深於佛者謂佛之道與易論語合其言非欺我也
GA024n0022_p0128a02║上人之師既合儒釋以為教是宜不以我為異而有
GA024n0022_p0128a03║所請也豈余知有未深乃反以為異耶上人行矣四
GA024n0022_p0128a04║明雪竇層峰曡壁嶄絕空青傳聞異時多古佛化現
GA024n0022_p0128a05║上人歸臥雲壑益弘其道所造當益深余老且病得
GA024n0022_p0128a06║請而歸即將絕濤江而東過上人之廬而叩其所以
GA024n0022_p0128a07║同者
GA024n0022_p0128a08║韜光紀遊集序（國朝）常安
GA024n0022_p0128a09║西湖北峰之勝惟靈鷲最奇遊者至冷泉亭仰瞻林
GA024n0022_p0128a10║木下視流水憩息徘徊興盡而返不復知寺中西折
GA024n0022_p0129a01║有曲澗縈紆層巒綿衍邃深幽寂之巢塢也巢塢有
GA024n0022_p0129a02║菴名韜光唐代宗時蜀僧韜光卓錫於此與郡守白
GA024n0022_p0129a03║公善往還酬答地以人傳而韜光之名以著迨後蘇
GA024n0022_p0129a04║子瞻趙閱道興寄煙霞題名崖石踵其遊者日盛昔
GA024n0022_p0129a05║人典型續而不墜自唐宋元明至我
GA024n0022_p0129a06║朝天下名賢鉅公碩士高僧登臨憑弔撫景留題者
GA024n0022_p0129a07║多矣皆散漫無紀惟禪鐙一焰至今耿耿豈吾道之
GA024n0022_p0129a08║不若彼哉無人焉為之彚而集之俾鴻篇藻句湮沒
GA024n0022_p0129a09║於古苔荒草中供山僧煮茗具耳婁東顓菴王太史
GA024n0022_p0129a10║西清學士東海名儒敦好古之雅懷輯人文之炳蔚
GA024n0022_p0130a01║可謂收拾明珠還之合浦極一時之美事己丑歲予
GA024n0022_p0130a02║曾至浙一躋其巔垂今三十餘年宦遊四隅時遇浙
GA024n0022_p0130a03║之士大夫劇談韜光欣然神往壬戌春來蒞兩浙偶
GA024n0022_p0130a04║偕彭少司農石源尋幽討勝入竹逕循磵而西巖岫
GA024n0022_p0130a05║䆗窱筧泉滴瀝白雲滿衣裾殊不知有人間世歎曰
GA024n0022_p0130a06║此真可以韜光矣啟窗眺江海始信駱丞樓觀門對
GA024n0022_p0130a07║之句為不虛俯視四山排闥入檻飄飄乎如列子御
GA024n0022_p0130a08║風佳處任人自領而已因更得汲泉啜之縱觀所藏
GA024n0022_p0130a09║卷冊數十餘年來遊者咏者又若而人輯而藏之亦
GA024n0022_p0130a10║復裒然成集想當年白傅韜光同此樂趣遂賦詩一
GA024n0022_p0131a01║篇付山僧冀附作者之林山僧復請弁集首是為序
GA024n0022_p0131a02║武林山辨（明）邵重生
GA024n0022_p0131a03║武林杭之名山因以名郡而古今皆朦朧未有直指
GA024n0022_p0131a04║的名為某山者舊志以武林門右土阜俗稱祖山者
GA024n0022_p0131a05║當之為其山先名虎林以避唐諱攺稱武林成化志
GA024n0022_p0131a06║引楊正質虎林山記為錢王時祖山在郭外有異虎
GA024n0022_p0131a07║其山自名虎非避諱也又引宋樓攻媿詩武林山出
GA024n0022_p0131a08║武林水靈隱後山無乃是且宋湻熙志明載武林山
GA024n0022_p0131a09║為武林水所出安有又避唐諱之說决非城內無水
GA024n0022_p0131a10║小山明矣與薛公通志同惜偏而未全一統志列武
GA024n0022_p0132a01║林山當矣下曰一名靈隱一名靈苑一名仙居乃以
GA024n0022_p0132a02║武林山飛來峰二山為武林山是矣特認而未的至
GA024n0022_p0132a03║沙門契嵩武林山志與四水潜夫武林舊事直以飛
GA024n0022_p0132a04║來峰為武林似矣又局而未廣近田公西湖遊覽志
GA024n0022_p0132a05║陳公萬厤志皆不列武林山而以靈隱山一名武林
GA024n0022_p0132a06║山豈惟齟齬不明而名言更不正今余為辨者三以
GA024n0022_p0132a07║俟質之君子凡郡邑之著稱者必以郡中佳山水祖
GA024n0022_p0132a08║山蟻垤不足以當固矣特靈隱之名發於東晉先秦
GA024n0022_p0132a09║兩漢厥名伊何愚意凡謂之山者以其全體而言也
GA024n0022_p0132a10║高聳者曰山峰如脊者曰山嶺至岡陵𠀌阜皆有分
GA024n0022_p0133a01║別而一山字足以槩之故武林之名乃靈隱天竺諸
GA024n0022_p0133a02║峰之祖名也自慧理既來之後有飛來之名焉有靈
GA024n0022_p0133a03║隱之名焉有靈鷲之名焉有天竺而後有三竺之名
GA024n0022_p0133a04║焉至於蓮花佛國白雲白猿獅子香爐皆繼慧理發
GA024n0022_p0133a05║之而為武林之支名至於南高北高五雲雙桂乳竇
GA024n0022_p0133a06║月桂諸名又後人濫觴也其曰形勝烏石靈苑仙居
GA024n0022_p0133a07║龍門楊梅西源善住興正瑞雲慶化集慶秦亭又土
GA024n0022_p0133a08║人之私諡也自有諸名而武林反以無專主而晦如
GA024n0022_p0133a09║子姓眾多而又著則祖父之名遠而晦久而亡此常
GA024n0022_p0133a10║道也如羅浮有七十二峰皆謂之羅浮山黃山有三
GA024n0022_p0134a01║十六峰皆謂之黃山武夷有六十三峰皆謂之武夷
GA024n0022_p0134a02║山是可辨者一也羅處約靈隱碑曰浙水之右有山
GA024n0022_p0134a03║曰武林盧襄西征記杭地北環靈隱國朝楊太守開
GA024n0022_p0134a04║西湖疏曰杭州南跨吳山北兜武林觀前人之文曰
GA024n0022_p0134a05║右曰環曰兜三字則非一二山之指其可辨者二也
GA024n0022_p0134a06║且武林山者必當求武林水杭南北二山之水孰有
GA024n0022_p0134a07║大於三竺靈隱之溪乎南則從捫壁嶺水出嶺合雙
GA024n0022_p0134a08║桂永清月桂諸塢北從石人西源合白沙韜光諸塢
GA024n0022_p0134a09║正與舊志合曰武林山有二水南出者曰南澗北來
GA024n0022_p0134a10║者曰北澗若惟以靈隱寺山為武林山則惟有北澗
GA024n0022_p0135a01║而無南澗若惟以飛來峰為武林山則飛來峰無水
GA024n0022_p0135a02║不出澗若以靈隱飛來二峰為武林山則南澗從天
GA024n0022_p0135a03║竺諸峰來發源不全况舊志云西湖滙武林山水秦
GA024n0022_p0135a04║時名武林水至漢方有金牛明聖之號南北二山凡
GA024n0022_p0135a05║有水流入湖者皆武林山其可辨者三也質高人之
GA024n0022_p0135a06║偉見稽形勝之現存吾於武林也奚疑
GA024n0022_p0135a07║九里松說（國朝）孫治
GA024n0022_p0135a08║袁公仁敬之樹松也左右各三行行九里起行春橋
GA024n0022_p0135a09║至靈隱而止及下竺焉是為九里松也萬厤志載九
GA024n0022_p0135a10║里松之見在者下竺路十一本靈隱集慶一百一十
GA024n0022_p0136a01║九本共一百三十本邵虎菴之為山志也相去十餘
GA024n0022_p0136a02║載所記行春橋至張家亭八本至黑觀音堂五十一
GA024n0022_p0136a03║本至飛翠亭七本至飛來峰二本廻龍橋至靈隱門
GA024n0022_p0136a04║十二本下竺路十本共九十一本其末年已十亡其
GA024n0022_p0136a05║五余為童子時猶見有二十餘本及於今日所存者
GA024n0022_p0136a06║不過十數本矣嗟乎松盡而九里又何有矣無其實
GA024n0022_p0136a07║者以名存之千載而下得與泰山五大夫並傳者則
GA024n0022_p0136a08║猶賴乎此耳
GA024n0022_p0136a09║賜佛照禪師宸翰宋孝宗
GA024n0022_p0136a10║禪師所奏菩薩十地乃是修行漸次從凡入聖夫復
GA024n0022_p0137a01║何疑方知腳踏實地十二時中曾無間斷以至圓熟
GA024n0022_p0137a02║雜染純淨俱成障礙任作止滅脫此禪病常如禪師
GA024n0022_p0137a03║之言當揮劍刃卓起脊梁發心精進猶恐退墮每思
GA024n0022_p0137a04║到處兢兢業業未嘗敢忘今俗人乃有以禪為虛空
GA024n0022_p0137a05║以語為戲論其不知道也如此茲事至大豈在筆下
GA024n0022_p0137a06║可窮也聊敘所得耳
GA024n0022_p0137a07║靈隱觀老奉敕住天童疏樓鑰
GA024n0022_p0137a08║海內名山最說天童法席禪林的派還須臨濟當家
GA024n0022_p0137a09║詔旨一頒人心俱響（某）神鋒峻發正令全提西湖水
GA024n0022_p0137a10║不抵辨口瀾翻北高峰未如道行高聳一光一造都
GA024n0022_p0138a01║成陳迹三章三要正賴舉揚豈惟祖師粲可供作證
GA024n0022_p0138a02║明直得衣冠巢許同伸勸請呼猿洞口任他萬壑爭
GA024n0022_p0138a03║流宿鷺亭前便看一錫飛下
GA024n0022_p0138a04║靈隱翻蓋僧堂疏釋居簡
GA024n0022_p0138a05║未除滲漏可容一日安居既已揭翻豈怕七間閒卻
GA024n0022_p0138a06║倘有帡幪之託遂無風雨之虞行住坐臥在其中裒
GA024n0022_p0138a07║君五福造次顛沛必於是還我三椽
GA024n0022_p0138a08║靈鷲修造疏釋居簡
GA024n0022_p0138a09║千年箕裘得人則成住一日鐘鼓失度則壞空擬控
GA024n0022_p0138a10║衡三竺之雄冀復還兩晉之舊補苴罅漏首法堂翼
GA024n0022_p0139a01║兩廊扶持顛危襟蓮峰帶雙澗便便惟謹爾誓將以
GA024n0022_p0139a02║就緒為期戛戛其難哉豈敢言信緣而已
GA024n0022_p0139a03║請印鐵牛住靈隱茶湯榜釋居簡
GA024n0022_p0139a04║玉虎何知先動山中消息雲龍早貢首膺天上平章
GA024n0022_p0139a05║價雖重於連城產獨珍於雙璧恭惟某寵光五葉一
GA024n0022_p0139a06║杯分萬象之甘彈壓羣英數水劣諸方之勝方圓制
GA024n0022_p0139a07║度清白華滋笑溈源春夢不到池塘眷老圃秋容尤
GA024n0022_p0139a08║高節操頰牙騰馥四河衮衮無邊襟袖生凉兩腋颼
GA024n0022_p0139a09║颼未已洞庭君子封下邳箕裘不墜洛誦孫父事副
GA024n0022_p0139a10║墨文采難藏試從師友淵源欲起烟霞沈痼恭惟某
GA024n0022_p0140a01║攪雜毒海設醴奚為開甘露門飲河而止直指單傳
GA024n0022_p0140a02║其來有自俱收並畜待用無遺薦醍醐一味之醇擷
GA024n0022_p0140a03║芝术眾芳之助行精進定是上藥草起一生成佛於
GA024n0022_p0140a04║膏肓見善知識如優曇花慰千載得賢於季孟
GA024n0022_p0140a05║靈隱修前後兩殿榜釋居簡
GA024n0022_p0140a06║入雲表剎化成南度莊嚴倒影浮圖彈壓北高巍峭
GA024n0022_p0140a07║桂子從廣寒飄下蓮花自天竺飛來一龕長放光明
GA024n0022_p0140a08║誰名彌勒孰是彌勒兩地平分風月有是文殊即非
GA024n0022_p0140a09║文殊欲策勳輪奐之餘忍袖手顛危之際扶持得起
GA024n0022_p0140a10║同享泰山磐石之安蓋覆將來遂有陵雨震風之託
GA024n0022_p0141a01║韜光菴修造榜釋居簡
GA024n0022_p0141a02║喚韜光歸舊隱安用草北山之移思白傅詠甘棠尚
GA024n0022_p0141a03║可明南國之教花偈曾煩招隱白鷗終不寒盟排闥
GA024n0022_p0141a04║送青來知何日了問春從此去更幾時囘宜速加鞭
GA024n0022_p0141a05║未堪勒駕把茅欲墮隻力奚為萬間倘遂帡幪一盋
GA024n0022_p0141a06║盡歌藜藿飯猿臺畔起四三橡栗之翁布地園中須
GA024n0022_p0141a07║百萬摴蒱之手
GA024n0022_p0141a08║淨慈瀨翁住靈隱方外交疏（元）釋天如
GA024n0022_p0141a09║惠遠送修靜過虎溪神交方外妙喜招子韶來徑塢
GA024n0022_p0141a10║機契室中悠悠古人實勞我思濟濟多士復見此老
GA024n0022_p0142a01║某人通身手眼貼骨爪牙斥宗教似是之非得佛心
GA024n0022_p0142a02║不傳之妙一筆萬言雄辨仲靈覺範愕爾於前五年
GA024n0022_p0142a03║三跨大方寶掌永明瞠乎其後別利器於盤錯先鞭
GA024n0022_p0142a04║策以馳驅登見山堂誦東澗詩修乃祖盛時之舊好
GA024n0022_p0142a05║掬冷泉水洗許由耳振先民絕世之高風三轉法輪
GA024n0022_p0142a06║一貫吾道
GA024n0022_p0142a07║石賦（飛來講徒聚石作供為之賦）釋居簡
GA024n0022_p0142a08║石奇而怪兮有惜不惜　眡人兮猶人眡石夫二三子
GA024n0022_p0142a09║悠然會心　攀高陟遐　隱搜細尋捫蘿鳥輕　籋雲景沉
GA024n0022_p0142a10║俯闚嶔𡼭　側行岑崟磅礴巖阿　裴回磵陰洗濯雨蝕
GA024n0022_p0143a01║　摩挲蘚侵獸駭始蹲　鸞囘欲升介如其質　鏘乎其音
GA024n0022_p0143a02║如考琮璜　如擊球琳如獲大貝　如致南金室邇兮其
GA024n0022_p0143a03║何能及　石遠兮輦無傭直屹如林兮若拱而揖　百夫
GA024n0022_p0143a04║睨兮無用其力若夫坡阤兮盤　峭峙兮桓　王佐才可
GA024n0022_p0143a05║就而不可致權奇兮巧　玲瓏兮小　市鄽隱可致而不
GA024n0022_p0143a06║可馽俯疏簷而巍插　挂綺疏而環植立中不倚　凜姿
GA024n0022_p0143a07║淡如卻步欲前　傴僂反趍匪卑媟尊　匪親簡疏匪璞
GA024n0022_p0143a08║貴雕　匪瘠貴腴蔭之以綠蕉密葉之凉　友之以青琅
GA024n0022_p0143a09║方寸之虛澤之以金莖沆瀣之清　鐫之以石皷斷缺
GA024n0022_p0143a10║之餘堅不可鐫　頑可澤與將為魯叟之堅乎　抑為瞽
GA024n0022_p0144a01║叟之頑乎哉或曰是石也　皆有飛來之一體始焉飛
GA024n0022_p0144a02║來終焉飛去　固蕩誕謾紿兮不可復據夜半有力者
GA024n0022_p0144a03║負之而趍　吾恐昧者不知兮防之不預因作而言曰
GA024n0022_p0144a04║小子識之　庶乎一得兮有補千慮
GA024n0022_p0144a05║靈隱釋寶達傳贊（宋）釋贊寍
GA024n0022_p0144a06║「印沙牀」者何？通曰：有道之士居山，必非寶器，疑其範
GA024n0022_p0144a07║築江沙巧成坐榻歟！「照佛鑑」者何？通曰：即鑑燈耳。以
GA024n0022_p0144a08║其陸鴻漸貞元中多游是山述記，記達師節儉而明
GA024n0022_p0144a09║心之調度也。
GA024n0022_p0144a10║靈隱千佛贊宋理宗
GA024n0022_p0145a01║一佛不二　千佛奚別如處處水　現在在月無去無來
GA024n0022_p0145a02║　不生不滅梅花開時　前村深雪
GA024n0022_p0145a03║永明壽禪師畫像贊釋居簡
GA024n0022_p0145a04║客吟燈殘，猿嗁月落。納帔蒙頭，千巖萬壑。指破凡夫，
GA024n0022_p0145a05║為等覺妙覺。齊大小乘，於錢索井索。縱大辨于談笑，
GA024n0022_p0145a06║寄虛懷於冥莫。所謂百軸宗境之文，如泰山之一毫
GA024n0022_p0145a07║芒，巍巍堂堂，煒煒煌煌。非心亦非佛，破鏡不重光。
GA024n0022_p0145a08║嵩禪師贊（宋）釋惠洪
GA024n0022_p0145a09║歐陽之學　宗師於世其徒喧闐　攻我以喙童首儒林
GA024n0022_p0145a10║　氣索力屈公於是時　粹然一出天縱之辨　武庫縱橫
GA024n0022_p0146a01║璜璣捍我　如護目睛義如串肉　理如析薪一時名舉
GA024n0022_p0146a02║　聳動縉紳世尊舉身　毛孔俱笑如公語言　筆下皆妙
GA024n0022_p0146a03║六物不壞　未易致詰豈其踐履　明驗之力宗教之衰
GA024n0022_p0146a04║　河壞山摧冠巾緇衲　其寒如灰拂拭塵翳　見氷雪容
GA024n0022_p0146a05║拜起而喟　涕落無從
GA024n0022_p0146a06║長老端裕真贊（宋）孫覿
GA024n0022_p0146a07║龜搘牀　鵲巢肩鶉百結　芋火然貌堂堂　人中天師子
GA024n0022_p0146a08║吼　遍大千
GA024n0022_p0146a09║杲和尚畫讚（宋）王庭珪
GA024n0022_p0146a10║硉硉矹矹如祝融太華　高不知其幾千丈軒軒轟轟
GA024n0022_p0147a01║如驚雷唳鶴　聲徹乎九天之上道在真空　空即無相
GA024n0022_p0147a02║以相求之　如盲摸象乘機應物　河嶽震響眼如掣電
GA024n0022_p0147a03║　舌如奔浪轉大法輪　說無盡藏當恁麽時　有識之者
GA024n0022_p0147a04║箇是徑山和尚
GA024n0022_p0147a05║大慧禪師真贊（宋）陸游
GA024n0022_p0147a06║平生嫌遮老子　說法口巴巴地若是靈利阿師　參取
GA024n0022_p0147a07║畫底妙喜
GA024n0022_p0147a08║佛照禪師真贊陸游
GA024n0022_p0147a09║名動三朝　話行四海撤手歸來　雲山不攺人言大覺
GA024n0022_p0147a10║同龕　師云老僧掩彩
GA024n0022_p0148a01║龍安住僧仁遠出德光頂相求贊周必大
GA024n0022_p0148a02║靈隱山前　口說喃喃龍安寺前　目視耽耽彼一此一
GA024n0022_p0148a03║　前三後三語息則默　學人更參
GA024n0022_p0148a04║夢觀法師遺像贊（元）釋溥洽
GA024n0022_p0148a05║右街三考左街昇　跨朗籠基只一僧遍界光明藏不
GA024n0022_p0148a06║得　又分京浙百千燈
GA024n0022_p0148a07║跋佛智與升菴書（宋）陸游
GA024n0022_p0148a08║此一編，佛智禪師與其法子寒巖升公書也。議論超
GA024n0022_p0148a09║卓，殆非世所及。三復嘆仰！湻熙己亥三月九日建安
GA024n0022_p0148a10║雙青堂書。
GA024n0022_p0149a01║跋德光與梁世昌頌周必大
GA024n0022_p0149a02║大慧禪師住世時杜撰長老人人謂得其道今四十
GA024n0022_p0149a03║年電滅無餘惟佛照禪師真朴實頭之的嗣既壽且
GA024n0022_p0149a04║康續佛慧命微斯人吾誰與歸梁光遠得此頌藏之
GA024n0022_p0149a05║二十年若識本來面目是名叅禪不然予復贅名故
GA024n0022_p0149a06║紙之後是結兩重公案也嘉泰壬戌八月
GA024n0022_p0149a07║題癡絕禪師書山谷煎茶賦後（元）釋大訢
GA024n0022_p0149a08║魯直謫居瀘戎雖瀕九死而怡然自得效蜀人法事
GA024n0022_p0149a09║茗飲愛其風致作賦紀之後百餘年當宋季湻祐間
GA024n0022_p0149a10║蜀阻兵革癡絕禪師蜀人也思歸其鄉而不得讀魯
GA024n0022_p0150a01║直賦悲之書以寄所感焉由湻祐距今皇元天厤攺
GA024n0022_p0150a02║元之秋又八十六年矣而蜀再罹兵亂比喜服順然
GA024n0022_p0150a03║不無傷殘也予雖非蜀人觀癡絕所書能無感慨佛
GA024n0022_p0150a04║言世界眾生悉由宿業流轉惟有道者持以定慧之
GA024n0022_p0150a05║力能安行而順適彼外之貧富夷險無一毫加損於
GA024n0022_p0150a06║我也魯直知道故謫居異土如享廊廟鐘鼎之樂癡
GA024n0022_p0150a07║絕悲蜀禍之慘知宿業之不可逃惟修定慧足以勝
GA024n0022_p0150a08║之然則作賦與所書為後世貴重者以其道也金華
GA024n0022_p0150a09║樞要堂篤志於道得而甚秘惜之或者玩其詞之超
GA024n0022_p0150a10║勝而議其書之工拙者無取
GA024n0022_p0151a01║題趙孟頫書靈隱寺碑（明）方孝孺
GA024n0022_p0151a02║天地間至堅固者莫如金玉木石脆薄者莫如簡筆
GA024n0022_p0151a03║縑紙礲石攻木範金植土以成室其成也難其傳也
GA024n0022_p0151a04║宜其可久操筆書紙率然而成文非假金石以刻之
GA024n0022_p0151a05║宜其易毁滅也然而世之為堅固之具者常託其傳
GA024n0022_p0151a06║於易毁之物則豈其所託之人為足恃耶錢塘佛寺
GA024n0022_p0151a07║最鉅麗者曰靈隱寺當元皇慶壬子攺而新作之距
GA024n0022_p0151a08║今洪武癸酉僅越八十二春秋求其一榱一瓦皆已
GA024n0022_p0151a09║燬燎無遺而金華石塘胡公及吳興趙文敏公所撰
GA024n0022_p0151a10║而書之文述寺之創始與其山水之勝棟宇之麗僅
GA024n0022_p0152a01║盈尺之紙耳誦而觀之當時之事猶儼乎如在則夫
GA024n0022_p0152a02║天下之可恃以永久者果安屬哉亦可慨然而有感
GA024n0022_p0152a03║矣石塘在元位最不顯而行最篤文最奇趙公名重
GA024n0022_p0152a04║宦高每得其文必欣然為之書於是又可見苟有足
GA024n0022_p0152a05║恃固不以外物為重輕而二公之過乎人必有出乎
GA024n0022_p0152a06║文詞翰墨之外而世之尊二公者方拘拘然求之于
GA024n0022_p0152a07║此而不知求之於彼不亦重可感夫翰林修撰練君
GA024n0022_p0152a08║子寍以此卷示予子寍多學而甚文必以予言為然
GA024n0022_p0152a09║募修雲林寺引（國朝）李衞
GA024n0022_p0152a10║嘗聞佛教之興由於西域寶剎之建盛於西湖蓋秀
GA024n0022_p0153a01║氣乃結名都而異境多歸淨土如雲林者創由晉代
GA024n0022_p0153a02║廓自　熙朝海負江環久擅東南勝槩山奇水冷素
GA024n0022_p0153a03║稱吳越禪宗飛來鷲嶺之峰俗塵難到散下蟾宮之
GA024n0022_p0153a04║子佳話常留伏念
GA024n0022_p0153a05║聖祖仁皇帝幸浙省方每荷
GA024n0022_p0153a06║翠華暫駐研雲染墨曾叨
GA024n0022_p0153a07║御筆親題香靄重其氤氳瑞照增其朗耀近因蓮臺歲
GA024n0022_p0153a08║久蘭若年深燦爛芬橑漸被鼪鼯剝落崔巍殿宇旋
GA024n0022_p0153a09║驚風雨飄搖維茲名勝之區可無中興之侣廼有住
GA024n0022_p0153a10║持智廣者虔思補葺立願增修將用舊基以維新永
GA024n0022_p0154a01║護
GA024n0022_p0154a02║宸章於厯久但頺垣廢瓦早須布施之金綺井丹楹端
GA024n0022_p0154a03║賴發心之士用是弘祈檀越廣種福田多寡隨緣工
GA024n0022_p0154a04║程計日高僧勸善諒非藉此營私君子平施或可因
GA024n0022_p0154a05║而成事
GA024n0022_p0154a06║靈隱寺題名朱彝尊
GA024n0022_p0154a07║靈隱寺晉咸和初沙門慧理建前有飛來峰理公巖
GA024n0022_p0154a08║冷泉經其下西出合澗橋分流入僧房叢篠中巖上
GA024n0022_p0154a09║下多鐫佛像土俗相傳謂是元僧楊璉真伽所鑿蓋
GA024n0022_p0154a10║本於夏時正府志非也象教自漢孝明帝時流入中
GA024n0022_p0155a01║國終漢之世凡宇內墓門石闕刻鏤先聖賢孝子烈
GA024n0022_p0155a02║女未有鐫及佛像者至晉始有之潜說友撰臨安志
GA024n0022_p0155a03║在宋咸湻年此時楊璉真伽未至浙中行省志中載
GA024n0022_p0155a04║寺有梁簡文帝石像記又據陸羽靈隱寺記稱理公
GA024n0022_p0155a05║巖慧理宴息其下後有僧於巖下周廻鐫小羅漢佛
GA024n0022_p0155a06║菩薩像然則飛來峰石像唐以前已有之審視厥狀
GA024n0022_p0155a07║戌削奇古望而知為六代遺跡今煙霞洞羅漢六石
GA024n0022_p0155a08║屋羅漢一百一十六要非吳越以後工人所鑿土俗
GA024n0022_p0155a09║流傳之謬由未見咸湻志爾康熙辛巳三月同遊長
GA024n0022_p0155a10║洲顧嗣立俠君秀水朱彝尊錫鬯杭州馮念祖文子
GA024n0022_p0156a01║吳陳琰寶厓顧之珽搢玉周崧層巖期而不至者蕭
GA024n0022_p0156a02║山毛奇齡大可也
GA024n0022_p0156a03║故靈隱普慈大師塔銘（并序）（宋）釋契嵩
GA024n0022_p0156a04║法師諱幼旻信陽玉山人也本姓葉氏童時即有出
GA024n0022_p0156a05║族之意告父母得命遂入其邑之興教蘭若師僧省
GA024n0022_p0156a06║覃出家既納戒乃訪道四方來虎林見惠明禪師頺
GA024n0022_p0156a07║然有道器即服膺執弟子禮盡學其法法務無難易
GA024n0022_p0156a08║者備嘗之矣久之惠明命師監其寺事未幾會其寺
GA024n0022_p0156a09║大火蕩盡方根其所失其同事者危之皆憂及禍師
GA024n0022_p0156a10║謂之曰我總寺事罪盡在我吾獨當之爾曹不必懼
GA024n0022_p0157a01║也吏果不入寺問師第坐其起釁者耳此豈古所謂
GA024n0022_p0157a02║臨難無苟免者耶其後惠明告終畢其喪師即帥眾
GA024n0022_p0157a03║白本府請大長老惠照公鎮其寺以繼惠明所統仍
GA024n0022_p0157a04║以監寺輔之戮力相與復其寺不十年而葺屋廬嶷
GA024n0022_p0157a05║然千餘間益偉其舊慶厤中朝廷用其薦而錫之章
GA024n0022_p0157a06║服其後又賜號普慈及惠照謝世師方大疾亦力疾
GA024n0022_p0157a07║治其喪事始惠照垂終遺書舉師自代官疑其事不
GA024n0022_p0157a08║與以靈隱更命僧主之師事其僧愈恭無毫髮鄙悋
GA024n0022_p0157a09║心見于聲彩而人益德之當此知府龍圖季公知之
GA024n0022_p0157a10║乃以上天竺精舍命師以長老居之及觀文孫公初
GA024n0022_p0158a01║以資政大學士蒞杭特遷之主靈隱始其演法之日
GA024n0022_p0158a02║孫公大帥衣冠貴游不翅百人預會爇香聽其所說
GA024n0022_p0158a03║而道俗老少貴賤摩肩而趨來者萬計是日人聲馬
GA024n0022_p0158a04║跡溢滿山谷法席之盛其如此者鮮矣師天性寛平
GA024n0022_p0158a05║慈恕與人周而多容而人亦頗美之故居其寺方六
GA024n0022_p0158a06║年寺益修眾益靖度弟子二十三人嘉祐乙亥仲冬
GA024n0022_p0158a07║初忽感微疾而臥先終一日與蒙語將授寺與今知
GA024n0022_p0158a08║禪德語氣詳正如平不衰十三日雞鳴起潄洗問時
GA024n0022_p0158a09║辰乃安坐而盡世壽六十一僧臘四十一以是月二
GA024n0022_p0158a10║十九日入塔于呼猿洞之直北寺垣之內塔已知師
GA024n0022_p0159a01║以其行狀求蒙文而銘之然在古高僧傳其法凡吾
GA024n0022_p0159a02║人於其教有德有賢及其有功者乃得書之若今靈
GA024n0022_p0159a03║隱最天下名寺固我佛法倚之張弛也嗚呼普慈于
GA024n0022_p0159a04║其寺平生如此之效豈不曰于法有功乎予故不讓
GA024n0022_p0159a05║乃引其事而書之也銘曰：惟功在法　惟德在法法既
GA024n0022_p0159a06║不生　其勝緣豈有熄耶惟師之盛善常然　不冺不墜
GA024n0022_p0159a07║斷可見矣
GA024n0022_p0159a08║靈隱佛海禪師遠公塔銘（宋）周必大
GA024n0022_p0159a09║師姓彭氏名慧遠眉山人先世儒業父寍母宋氏師
GA024n0022_p0159a10║年十三因其兄從釋氏問曰欲何為乎兄曰求解脫
GA024n0022_p0160a01║耳師曰然則我亦可為也願與兄偕父母許之事藥
GA024n0022_p0160a02║師院僧宗辨問質所疑辨察其異語之曰吾不用汝
GA024n0022_p0160a03║侍奉也其往參叢林度有成而歸吾猶未老也即祝
GA024n0022_p0160a04║髮走成都習經論學於大慈寺留四年乃遊諸方叩
GA024n0022_p0160a05║請甚眾復還峨嵋靈巖寺依黃龍南公之孫徽禪師
GA024n0022_p0160a06║兩歳若有所悟徽可之翼日即告行同志挽留不聽
GA024n0022_p0160a07║曰師以為可而吾終未釋然也聞圜悟勤禪師住成
GA024n0022_p0160a08║都昭覺造焉一日圜悟普說師豁然有得仆於眾中
GA024n0022_p0160a09║眾掖起之乃曰吾夢覺矣至暮與圜悟問答無滯圜
GA024n0022_p0160a10║悟大喜以偈贈師有奮鐵舌轉關捩之語眾目為鐵
GA024n0022_p0161a01║舌遠自此機鋒峻發常屈其上首紹興乙卯春眉守
GA024n0022_p0161a02║延居象耳山不赴是歲圜悟去世嘆曰哲人云亡繼
GA024n0022_p0161a03║之者誰乎廼扁舟下峽初抵淮南住龍蟠山壽聖寺
GA024n0022_p0161a04║一年遷琅琊山之開化又移婺之普濟侍郎蘇伯充
GA024n0022_p0161a05║一代耆德日與師談論俄徙衢之定業時妙喜杲公
GA024n0022_p0161a06║謫梅州有傳師偈頌往者妙喜駭曰老師暮年有子
GA024n0022_p0161a07║如此因以書寄法衣逮其歸相遇甚懽妙喜極口稱
GA024n0022_p0161a08║譽之自是人益歸重俄徙光孝閱十年安定郡王趙
GA024n0022_p0161a09║表之侍郎曾天猷俱為世外交後過南嶽住南臺有
GA024n0022_p0161a10║龍玉璉方廣行皆月菴高弟道行湖湘竊謂曰此間
GA024n0022_p0162a01║壁立萬仞遠將何所置足乎及聞其議論超詣始大
GA024n0022_p0162a02║嘆服璉率其屬環拜曰此膝不屈於人久矣未幾過
GA024n0022_p0162a03║天台厯住護國國清鴻福三寺乾道丁亥沈尚書德
GA024n0022_p0162a04║和守平江以虎邱比不得人力邀師至則接物利生
GA024n0022_p0162a05║無倦戶外屨滿緇素悅服名達闕下五年有詔住皋
GA024n0022_p0162a06║亭山崇先寺六年遂開堂於靈隱賜號佛海禪師惟
GA024n0022_p0162a07║聖上神曜道得虛心應物屢召師入內相與問答而
GA024n0022_p0162a08║其道益尊明年夏有日本僧覺阿通天台教乘頗工
GA024n0022_p0162a09║書能道諸國語初來謁師氣甚銳師徐以禪宗曉之
GA024n0022_p0162a10║覺阿留三年作投機五頌而去他日因海商附其國
GA024n0022_p0163a01║園城寺主者覺忠詩書來謝其為遠人所敬如此湻
GA024n0022_p0163a02║熙三年閏九月旦師上堂說偈數十句末云相喚相
GA024n0022_p0163a03║呼歸去來上元定是正月半都下喧傳而疑之師有
GA024n0022_p0163a04║弟曉林亦出家且得法於師方住國清至是招以來
GA024n0022_p0163a05║若有所屬明年感微疾果以上元安坐而化龕留十
GA024n0022_p0163a06║日顏色不變是月二十五日葬烏峰之塔壽七十四
GA024n0022_p0163a07║僧臘五十九後事實林主之傳其道又有了宣齊已
GA024n0022_p0163a08║了乘師玉靖紹鴻如本尼法真皆住大剎云某始識
GA024n0022_p0163a09║師於虎邱晚乃見之靈隱愛其辨而有宗峻而能通
GA024n0022_p0163a10║故樂與之語師既葬而林數以銘為請且曰吾師遺
GA024n0022_p0164a01║言也久之乃為銘曰
GA024n0022_p0164a02║禪有頓門　無言為宗世或待喻　假言以通
GA024n0022_p0164a03║惟其善鳴　譬如雷風言而非言　以開羣聾
GA024n0022_p0164a04║猗歟遠師　心傳大雄如應響谷　如待問鐘
GA024n0022_p0164a05║既得其承　龍象影從明詔再錫　又彰其逢
GA024n0022_p0164a06║發明正宗　摧折妄庸法席屢遷　道契九重
GA024n0022_p0164a07║於古有光　為譽益崇順緣而歸　自昔所同
GA024n0022_p0164a08║明月攝彩　浮雲無踪我為銘詩　刻劃太空
GA024n0022_p0164a09║於彼戲論　記其初終
GA024n0022_p0164a10║圜鑑塔銘
GA024n0022_p0165a01║法不孤起道不虛行續佛慧命必有其人其人謂誰
GA024n0022_p0165a02║佛照禪師其人是已師諱德光姓彭氏臨江軍新喻
GA024n0022_p0165a03║縣人曾祖崇善祖堯訓父術皆樂施喜釋氏嘗籍鄉
GA024n0022_p0165a04║里貧戶計口給錢宣和辛丑歲母袁氏夢異僧入室
GA024n0022_p0165a05║有孕生師骨相奇龎伏犀貫腦袁州木平山有妙應
GA024n0022_p0165a06║大師伯革者善相謂此子他日空門梁棟也初小入
GA024n0022_p0165a07║學讀書十行俱下父母繼亡依伯父循以居一日延
GA024n0022_p0165a08║僧追修師視佛書若素習然紹興辛酉大悲禪師宗
GA024n0022_p0165a09║杲南遷過邑師年二十一望見曰此古佛也吾安得
GA024n0022_p0165a10║事之自是有意出家後二年師拾光禪院受業為足
GA024n0022_p0166a01║菴普吉研究宗旨日以精進吉還閩命從月菴善果
GA024n0022_p0166a02║於東禪服勤三年是時妙湛佛心圓覺乾元越山諸
GA024n0022_p0166a03║禪剎名僧相望師一一咨叩聞江西百丈道震嚴冷
GA024n0022_p0166a04║寶峰擇明峭拔俱入其室一日見饒州天寍應菴曇
GA024n0022_p0166a05║華送化主頌歎曰此真臨濟種草亟往依之雖箭鋒
GA024n0022_p0166a06║相直然礙膺未决復從果老于馮山果入寂還江西
GA024n0022_p0166a07║謁典牛天游於雲嵓見萬菴道顏于圓通會曇華移
GA024n0022_p0166a08║廬山之東林婺之雙林師皆從之丙子歲聞大慧住
GA024n0022_p0166a09║四明阿育山喜曰緣法在茲矣已而果大徹慧示以
GA024n0022_p0166a10║贊略曰有德必有光其光無間隔名實要相稱非青
GA024n0022_p0167a01║黃赤白慧歸徑山明月一堂師奉事益虔遇其說法
GA024n0022_p0167a02║坐下爭執筆鈔錄一厯耳根終身不忘有聞輒舉其
GA024n0022_p0167a03║慧解蓋天資也慧入塔分坐仰山乾道丁亥台守李
GA024n0022_p0167a04║侍郎浩延住鴻福閱五年徙孝光郡城大火寺亦焚
GA024n0022_p0167a05║蕩師念災餘財施必艱航海過泉州入境喜捨厚載
GA024n0022_p0167a06║而歸殿宇一新師自號拙菴曰我平生多得拙力孝
GA024n0022_p0167a07║宗皇帝雅聞其名湻熙三年詔開堂靈隱寺遣中使
GA024n0022_p0167a08║賜金是冬召入觀堂留五晝夜數問佛法大意師敷
GA024n0022_p0167a09║奏直捷上大悅賜佛照禪師之號贈以御頌明年再
GA024n0022_p0167a10║對進宗門直指以都下勞應接丏閑山林七年夏上
GA024n0022_p0168a01║用仁宗待大覺禪師懷璉故事亦以育王處之逮移
GA024n0022_p0168a02║御重華趨令入覲漏下十刻乃退紹熙四年攺蒞徑
GA024n0022_p0168a03║山師力辭孝宗曰欲時相見耳慶元元年許還育王
GA024n0022_p0168a04║歸老東菴盡鬻錫賚物直數萬緡置田歳增穀五千
GA024n0022_p0168a05║石助常住費詳見陸待制游記中師常曰佛經有大
GA024n0022_p0168a06║報恩七篇謂釋子當由孝以竭其力乃即水陸堂東
GA024n0022_p0168a07║偏設位歳時祀其祖禰云嘉泰三年仲春忽語云我
GA024n0022_p0168a08║將行矣三月十七日手寫遺表及遺書常所厚者二
GA024n0022_p0168a09║十日晨興集眾敘別斂衣收足說偈而逝三日入龕
GA024n0022_p0168a10║容貌如生塔全身于東菴之後請諡于朝敕特賜普
GA024n0022_p0169a01║慧宗覺大禪師塔名圜鑑僧臘六十夏嗣法者遍滿
GA024n0022_p0169a02║四方得度者一百二十餘人名公貴卿多從師遊海
GA024n0022_p0169a03║東國人往往望風歸敬初璉六十歳自汴京來育王
GA024n0022_p0169a04║壽八十三師始終適同茲其異也八月侍者正玸持
GA024n0022_p0169a05║遺書來謂先師與公幸接鄉隣同受阜陵異知以塔
GA024n0022_p0169a06║銘見屬其行述則同里兵部章侍郎頴為之予聞時
GA024n0022_p0169a07║節因緣鐵芥啐啄從上諸聖不能强為喻筏刻劍徒
GA024n0022_p0169a08║增我慢又况對御法語世已流布得道源流接物機
GA024n0022_p0169a09║要叢林門弟各存語錄姑敘住世大畧如此銘曰
GA024n0022_p0169a10║我聞萬生　各具佛性人有未見　或見未盡
GA024n0022_p0170a01║偉哉光公　宿習戒定頼入悟門　遂傳心印
GA024n0022_p0170a02║福慧兩足　行解兼進巍巍孝宗　見聖由聖
GA024n0022_p0170a03║與師晤言　謂發深省晚歸東菴　不倦接引
GA024n0022_p0170a04║八十三年　報緣已竟勿云明鏡　昔見今隱
GA024n0022_p0170a05║一物本無　何用照映勿云空谷　有叩誰應
GA024n0022_p0170a06║十方皆空　何論銷殞摘葉拈花　繫風捕影
GA024n0022_p0170a07║持問塔中　解顏微哂
GA024n0022_p0170a08║松源禪師塔銘陸游
GA024n0022_p0170a09║松源禪師名崇岳生于處州龍泉之松源吳氏故因
GA024n0022_p0170a10║以自號自幼時已卓犖不羣處羣兒中未嘗嬉宕稍
GA024n0022_p0171a01║長聞出世法慕向之年二十三棄家衣掃塔服受五
GA024n0022_p0171a02║戒於天明寺首造靈石妙禪師繼見大慧杲禪師於
GA024n0022_p0171a03║徑山久之大慧陞堂稱蔣山應菴華公為人徑捷師
GA024n0022_p0171a04║聞之不待旦而行既至入室未契退愈自奮勵中夜
GA024n0022_p0171a05║自舉狗子無佛性話豁然有得即以扣應菴應菴舉
GA024n0022_p0171a06║世尊有密語伽葉不復藏師云鈍置和尚應菴厲聲
GA024n0022_p0171a07║一喝自是朝夕咨請應菴大喜以為法器說偈勸使
GA024n0022_p0171a08║祝髮棟梁我道隆興三年師始得度於臨安西湖白
GA024n0022_p0171a09║蓮精舍自是徧厯浙江諸大老之門罕當其意乃浮
GA024n0022_p0171a10║海入閩見乾元木菴永禪師一日辭木菴欲往黃檗
GA024n0022_p0172a01║木菴舉有句無句如藤倚樹師云裂破木菴云琅琊
GA024n0022_p0172a02║道一堆爛柴聻師云矢上加尖如是應酬數反木菴
GA024n0022_p0172a03║云老兄下語老僧不過如此祗是未在他日佛柄在手
GA024n0022_p0172a04║為人不得驗人不得師云為人者使博地凡夫一超
GA024n0022_p0172a05║入聖域固難矣驗人者打向面前過不待開口已知
GA024n0022_p0172a06║渠骨髓何難之有木菴舉手云明明向汝道開口不
GA024n0022_p0172a07║在舌頭上後當自知逾年見密菴于衢之西山隨問
GA024n0022_p0172a08║即答密菴微笑曰黃楊禪爾師切于明道至忘寢食
GA024n0022_p0172a09║密菴移住蔣山華藏徑山皆從之一日密菴入室次
GA024n0022_p0172a10║問傍僧不是心不是佛不是物師侍側豁然大悟乃
GA024n0022_p0173a01║云今日方會木菴道開口不在口頭上自是機辨縱
GA024n0022_p0173a02║橫不可觸木菴遷靈隱遂命師為堂中第一座旋出
GA024n0022_p0173a03║世于平江澄照為密菴嗣遷江陰之光孝無為之冶
GA024n0022_p0173a04║父饒之薦福明之香山平江之虎邱天下名山惟冶
GA024n0022_p0173a05║父最寂寞又以火廢師一臨之四方名納踵至棟宇
GA024n0022_p0173a06║亦大興人謂師能使所居山大慶元丁巳年適靈隱
GA024n0022_p0173a07║虛席僉曰安得岳公來乎果被旨以畀師驩聲如潮
GA024n0022_p0173a08║居六年道盛行得法者眾法席為一時冠而師有棲
GA024n0022_p0173a09║隱之志即上章乞罷住持事上察其誠許之退居東
GA024n0022_p0173a10║菴俄屬微疾猶不少廢倡道忽垂一則語以驗學者
GA024n0022_p0174a01║曰有力量人為甚麽擡腳不起開口不在舌頭上又
GA024n0022_p0174a02║貽書嗣法山光光睦雲居善開傳以大法因書偈曰
GA024n0022_p0174a03║來無所來去無所去瞥轉元關佛祖罔措跏趺示寂
GA024n0022_p0174a04║實嘉泰二年八月四日得年七十有一坐夏四十奉
GA024n0022_p0174a05║全身塔於北高峰之原塔成之四年香山遣其侍者
GA024n0022_p0174a06║道孚以銘屬某某方謝事居鏡湖上年過八十病臥
GA024n0022_p0174a07║一榻得書不覺起立曰亡友臨川李德遠浩實聞道
GA024n0022_p0174a08║於應菴蓋與密菴同參李德遠每與某談參問悟入
GA024n0022_p0174a09║時機緣言句率常達旦今讀師語峻峭崷崒下臨雲
GA024n0022_p0174a10║雨如立千仞之華山蹴天駕空駭心眩目如錢塘海
GA024n0022_p0175a01║門之濤虎豹股栗屋瓦震動如漢昆陽之戰追思德
GA024n0022_p0175a02║遠所言然知師真臨濟正宗應菴密菴之真子孫也
GA024n0022_p0175a03║銘曰：
GA024n0022_p0175a04║臨濟一宗　先佛正傳應菴父子　以一口吞金圈栗蓬
GA024n0022_p0175a05║　晚授松源松源初心　論刧參禪于一笑中　疾雷破山
GA024n0022_p0175a06║坐入道場　眾於濤瀾金鏃脫手　碎首裂肝彼昏何知
GA024n0022_p0175a07║　萬里鐵關後十大劫　摧山湮川法力所持　此塔巋然
GA024n0022_p0175a08║靈隱悅堂禪師塔銘（元）黃溍
GA024n0022_p0175a09║至大元年七月二十四日靈隱四十八代悅堂禪師
GA024n0022_p0175a10║告寂于丈室遺戒送終如常僧勿循故事建塔仍不
GA024n0022_p0176a01║得用世間法服衰麻之衣既為書徧別交遊及其法
GA024n0022_p0176a02║嗣遂書偈曰緣會而來緣散而去撞倒須彌虛空獨
GA024n0022_p0176a03║露置筆右脇而臥入于湼槃龕留七日顏色不變天
GA024n0022_p0176a04║方連雨闍維之日霽色朗然灰燼中得五色舍利大
GA024n0022_p0176a05║如菽其徒相與謀以為師之光明俊偉如此雖治命
GA024n0022_p0176a06║不可違然不宜無以表人天之瞻依慰四眾之推慕
GA024n0022_p0176a07║靈隱所度弟子希清既捐私財造塔且置田若干畝
GA024n0022_p0176a08║歳度僧一人為永久計而未有以昭示來者塔成後
GA024n0022_p0176a09║三十有七年希清及希白等若干人以狀來謁銘按
GA024n0022_p0176a10║狀師諱祖誾自號悅堂族南康周氏母夜夢一老僧
GA024n0022_p0177a01║來借宿既覺而孕師遂以生宋端平元年八月一日
GA024n0022_p0177a02║也師幼不茹葷骨氣清偉家故業儒七歳就學殊非
GA024n0022_p0177a03║其志年十有三母病危甚禱于觀世音大士而刲股
GA024n0022_p0177a04║和藥以進病隨愈母以其與佛有緣乃語其父俾出
GA024n0022_p0177a05║家依同郡嘉瑞寺偃上人尋祝髮受具一日閱華嚴
GA024n0022_p0177a06║經至惟一堅密身一切塵中現忽有省即往見正叟
GA024n0022_p0177a07║心公于東林見別山智公于蔣山智問云近離何處
GA024n0022_p0177a08║師云江西智云馬大師安樂否師义手進云起居和
GA024n0022_p0177a09║尚智命侍香師即拂衣去見靈叟原公于焦山見斷
GA024n0022_p0177a10║橋倫公於淨慈倫問臨濟三遭黃檗痛棒是否師云
GA024n0022_p0178a01║是又問因甚大愚脇下築拳師云得人一牛還人一
GA024n0022_p0178a02║馬倫顧左右云再來人也倫示寂謂師曰吾必不起
GA024n0022_p0178a03║汝宜自勉師泣曰和尚滅度後當依誰倫曰柏山介
GA024n0022_p0178a04║石和尚妙喜三世孫其往依焉倫逝而介石適來補
GA024n0022_p0178a05║其處一日室中舉柏樹子話師方擬議石抗聲云何
GA024n0022_p0178a06║不道黃鶴樓前鸚鵡洲師言下頓悟即延入侍司翌
GA024n0022_p0178a07║日陞堂白眾曰先師之道喜得人矣介石將終囑以
GA024n0022_p0178a08║宗門大事乃遣馳書於徑山偃豁聞公聞與語而契
GA024n0022_p0178a09║嘆曰介石雖往賴有吾侄在師歸廬山東巖日公在
GA024n0022_p0178a10║圓通請師分座眾五百人莫有契其機者九江守錢
GA024n0022_p0179a01║公真孫以禮聘師出世于西林瓣香酬恩歸於介石
GA024n0022_p0179a02║國朝至元十二年取宋之師至江右居人咸避匿山
GA024n0022_p0179a03║谷間師獨晏坐一室軍士挾刃以臨之刃及頸問曰
GA024n0022_p0179a04║懼否師曰吾無生死有何懼乎軍士乃投刃而拜且
GA024n0022_p0179a05║遺師以白金師亦弗顧它軍士皆驚服散去一境之
GA024n0022_p0179a06║內賴以無恐二十五年遷開先法會益盛名聞于上
GA024n0022_p0179a07║二十年被命遷東林東林大剎而恆產素薄屋壞弗
GA024n0022_p0179a08║治師以所受施資置田若干畝葺殿堂門廡使之一
GA024n0022_p0179a09║新謂廬山以匡先生得名購寺傍道宮之地築室而
GA024n0022_p0179a10║禮祀焉元貞元年奉詔赴闕入對稱旨賜璽書號通
GA024n0022_p0180a01║慧禪師并金欄法衣以榮其歸大德九年靈隱虛席
GA024n0022_p0180a02║行宣政院俾師主之師嘗勘一僧云微塵諸佛在你
GA024n0022_p0180a03║舌上三藏聖教在你腳底何不瞥地僧罔措師便喝
GA024n0022_p0180a04║又勘一僧云釋迦彌勒是他奴他是阿誰僧擬對師
GA024n0022_p0180a05║便打一僧新到師問何處來僧云閩中師云彼處佛
GA024n0022_p0180a06║法如何住持僧云饑即喫飯困即打睡師云錯僧云
GA024n0022_p0180a07║未審和尚此間如何住持師拂袖歸方丈僧休去其
GA024n0022_p0180a08║機鋒峻峭多此類居四歳而逝世壽七十五僧臘五
GA024n0022_p0180a09║十二四坐道場三十六年惟以紹隆祖道為已任至
GA024n0022_p0180a10║於崇屋室以安其居廣土田以足其食皆末事耳得
GA024n0022_p0181a01║法弟子東林住山宗廓等得度弟子慶哲暨希清等
GA024n0022_p0181a02║若干人有語錄若干卷行於諸方師自髫年受學于
GA024n0022_p0181a03║馮先生去非先生為時宗工師熏炙之久間出緒餘
GA024n0022_p0181a04║施于世諦文字多奇作師嘗刻先生之文于東林後
GA024n0022_p0181a05║人遂以師之文並刻以傳始予徒玩師之文而敬慕
GA024n0022_p0181a06║焉茲覽狀所述乃見其深造自得卓焉過人坐鎮叢
GA024n0022_p0181a07║林何擔大事末後一着照映古今竊媿世之知師者
GA024n0022_p0181a08║淺也庸采狀所述序而銘之曰：
GA024n0022_p0181a09║惟通慧師　一世偉人少遵魯誥　長探竺墳游戲如幻
GA024n0022_p0181a10║　發為至文曰是瑣瑣　匪道所存朝夕咨訪　直指心源
GA024n0022_p0182a01║刊條落葉　洞見本根乃受智印　乃啟度門乃膺帝眷
GA024n0022_p0182a02║　道譽彌尊蔭注所及　如彼大雲隨緣會散　以返其真
GA024n0022_p0182a03║勿豐吾終　厥有餘言罔極之報　在其後昆金瓶寶篋
GA024n0022_p0182a04║　巍巍真身表以靈塔　勒以貞珉飛聲焯實　垂之無垠
GA024n0022_p0182a05║元叟禪師塔銘
GA024n0022_p0182a06║菩提達摩以摩訶迦葉所得無上正法來至中土直
GA024n0022_p0182a07║接上根其後支分為二而心印獨付於曹溪派別為
GA024n0022_p0182a08║五而宗風大振於臨濟至大慧而東南禪門之盛遂
GA024n0022_p0182a09║冠絕於一時故其子孫最為蕃衍徑山元叟禪師大
GA024n0022_p0182a10║慧四世孫也師諱行端元叟蓋其字族臨海何氏世
GA024n0022_p0183a01║為儒家母教以論語孟子輒能成誦雅不欲汩沒於
GA024n0022_p0183a02║世儒章句之學十一從族叔父茂上人得度於餘杭
GA024n0022_p0183a03║之化成院十八受具戒一切文字不由師授自然能
GA024n0022_p0183a04║通而其器識淵邃夙負大志以斯道自任宴坐思維
GA024n0022_p0183a05║至忘寢食初參藏叟和尚於徑山問汝是甚處人師
GA024n0022_p0183a06║云台州叟便喝師展坐具叟又喝師收具叟云放汝
GA024n0022_p0183a07║三十棒參堂去師於言下豁然大悟一日侍次叟云
GA024n0022_p0183a08║我泉南無僧師云和尚聻叟便棒師接住云莫道無
GA024n0022_p0183a09║僧好叟頷之即延入侍司是時眾滿萬指莫有契其
GA024n0022_p0183a10║機者叟既告寂師至淨慈依石鞏公即處以記室相
GA024n0022_p0184a01║與激揚此事與虛谷陵東嶼海晦機照東州永竹閣
GA024n0022_p0184a02║真為莫逆交尋以靈隱山水清勝往掛錫焉師嘗自
GA024n0022_p0184a03║稱寒拾里人橫川珙公在育王以偈招之曰寥寥天
GA024n0022_p0184a04║地間獨有寒山子師竟不度江而謁覺菴真公於承
GA024n0022_p0184a05║天復參雪巖欽公於仰山巖問何處來師云兩浙巖
GA024n0022_p0184a06║云因甚語言不同師云合取臭口巖云獺徑橋高集
GA024n0022_p0184a07║雲峰峻未識書記在師拍手云鴨吞螺螄眼睛突出
GA024n0022_p0184a08║巖笑顧謂侍者點好茶來即送師歸蒙堂居三歲而
GA024n0022_p0184a09║巖逝乃還浙右虎嵓伏公時住徑山請師居第一座
GA024n0022_p0184a10║既而退處楞伽室擬寒山子百餘篇皆真乘流注四
GA024n0022_p0185a01║方衲子多傳誦之大德庚子出世湖之資福伏公加
GA024n0022_p0185a02║盛禮覬師唱其道師微笑而不答末後瓣香卒歸于
GA024n0022_p0185a03║藏叟居五載學徒奔凑名聞京國至大特旨賜師號
GA024n0022_p0185a04║曰慧文正辨行宣政院尋舉師主中天竺師當久廢
GA024n0022_p0185a05║之餘為樹門榜而正鄰剎之侵疆治殿宇而還叢林
GA024n0022_p0185a06║之舊觀延祐丙辰遷靈隱有旨設水陸大會於金山
GA024n0022_p0185a07║命師陞座說法竣事入覲於便殿從容奏對深契上
GA024n0022_p0185a08║衷加賜佛日普照之號陛辭南歸即拂衣去養高於
GA024n0022_p0185a09║良渚之西菴至治壬戌徑山虛席三宗四眾咸謂非
GA024n0022_p0185a10║師莫能負荷其任相率白於行宣政院請師補其處
GA024n0022_p0186a01║事聞於朝泰定甲子降璽書作大護持師至凡三被
GA024n0022_p0186a02║金襴袈裟之賜二十年間足不越閫而慕其道者鱗
GA024n0022_p0186a03║萃蟻集至無所容歲饑皆裹糧而來以得見為幸徑
GA024n0022_p0186a04║山自大慧中興後代有名德得師而其道愈光師嘗
GA024n0022_p0186a05║勘一新到僧云何方聖者甚處靈祗僧云臨朕碪師
GA024n0022_p0186a06║曰杜撰禪和如麻似菽叅堂去又勘一僧云碁盤石
GA024n0022_p0186a07║斫破你腦門缽盂池浸爛你腳板僧擬答師便喝又
GA024n0022_p0186a08║勘一僧云擘開華嶽連天秀放出黃河徹底清即且
GA024n0022_p0186a09║置平實地上道將一句來僧擬開口師便打僧休去
GA024n0022_p0186a10║其機鋒峻峭多此類師以呵罵為門弟子慈切之誨
GA024n0022_p0187a01║以近人情行天下大公之道藏叟之的傳一人而已
GA024n0022_p0187a02║師之利他皆陰為之沒齒不言而其道德聞望為朝
GA024n0022_p0187a03║野所推服薦膺命賜人以為榮而師未始自炫意漠
GA024n0022_p0187a04║如也暇日以餘力施於篇翰尤精絕古雅石田林先
GA024n0022_p0187a05║生隱居吳山不與世接獨遺師以詩曰能吟天寶句
GA024n0022_p0187a06║不廢嶺南禪其取重前輩如此師生於宋寶祐乙卯
GA024n0022_p0187a07║二月十六日以至正八月辛巳終於徑山之丈室世
GA024n0022_p0187a08║壽八十八僧臘七十六其先五日示微疾問侍僧云
GA024n0022_p0187a09║呼之曾未休吸之尚未含試問請苦源來者不來者
GA024n0022_p0187a10║如何是來者不來者侍僧無語師良久云後五日看
GA024n0022_p0188a01║越四日夜分沐浴更衣別眾趺坐書偈云本無生滅
GA024n0022_p0188a02║焉有去來冰河燄發鐵樹花開投筆垂一足而化龕
GA024n0022_p0188a03║留七日顏貌如生以是月某日奉全身窆於寂照塔
GA024n0022_p0188a04║院而分爪髮建塔於化城幻有精舍四會說法語有
GA024n0022_p0188a05║錄行於世所度弟子若干人嗣其法而同時闡化于
GA024n0022_p0188a06║吳楚閩越蜀漢間者若干人其上首靈隱法林中天
GA024n0022_p0188a07║竺祖銘等狀書行業俾溍書之茲碑溍忝從章甫逢
GA024n0022_p0188a08║掖之後未能於宗門中嗅薝蔔之香嘗醍醐之味罔
GA024n0022_p0188a09║知所以措其頌美之辭庸備著狀所述而銘諸庶幾
GA024n0022_p0188a10║不失其實來學得以瞻承夫遺範云爾銘曰
GA024n0022_p0189a01║大雄唱滅　宗途肇分不有單傳　就開我人巍巍大慧
GA024n0022_p0189a02║　垂陰四葉門庭之盛　規重矩疉法雷普震　裂地轟天
GA024n0022_p0189a03║據師子座　四十二年被遇三朝　便蕃異數王臣順風
GA024n0022_p0189a04║　有嚴外護大法棟梁　一夕而摧本無生滅　焉有去來
GA024n0022_p0189a05║寂而常照　碧潭秋月散為千光　非同非別徑山蒼蒼
GA024n0022_p0189a06║　上與雲齊真身常住　大慧焉依贊述虛空　非愚則惑
GA024n0022_p0189a07║直書具文　刻此山石
GA024n0022_p0189a08║碩揆和尚塔銘（國朝）王澤弘
GA024n0022_p0189a09║天童密雲悟公得法十二弟子而三峰為最三峰漢
GA024n0022_p0189a10║月藏公得法十四弟子而徑山靈巖為最徑山具德
GA024n0022_p0190a01║禮公得法六十七弟子而靈隱為最靈隱於諸兄弟
GA024n0022_p0190a02║如中條一峰秀出霞表即今拈椎豎拂者徧天下棒
GA024n0022_p0190a03║喝錯互魔外橫行而師以一座當軒如雷發蟄如日
GA024n0022_p0190a04║馳照非惟震耀徑山之聲光即三峰乘願崛興不惜
GA024n0022_p0190a05║觸犯忌諱起臨濟七百餘𥜥一絲九鼎之綱宗厯一
GA024n0022_p0190a06║紀二紀三四紀以迨於今求其繫以弗墜不得不以
GA024n0022_p0190a07║師為中流砥柱矣師既示寂之四年庚辰春弟子練
GA024n0022_p0190a08║忍二公遵遺命將歸塔靈隱徒步三千里至京師以
GA024n0022_p0190a09║狀乞銘嗚呼哲人徂謝末法艱危彼剎竿相望者寍
GA024n0022_p0190a10║復有聞直指堂塗毒鼓聲而死盡偷心移所寶惜歸
GA024n0022_p0191a01║之無礙光者乎是則可慨也已師諱原志字碩揆鹽
GA024n0022_p0191a02║城孫氏子父陛字玉庭母趙生三子師其長也天性
GA024n0022_p0191a03║孝友不樂嬉戲稍長豪邁不可羈靮七歲就外塾塾
GA024n0022_p0191a04║師講大學致知格物語牽合師笑曰此曾子教人誠
GA024n0022_p0191a05║意一個方法耳不明則疑疑則誠意去疑得明非誠
GA024n0022_p0191a06║意不能也塾師大驚既而講毛詩凡書義兩騎處師
GA024n0022_p0191a07║出一語如斬綟絲舉座嘆服及其為文滚滚不藉思
GA024n0022_p0191a08║索如夙搆人皆以科名期之而不知其為宿根乘願
GA024n0022_p0191a09║中人也師父玉庭公尚氣任俠以明末四方變亂結
GA024n0022_p0191a10║客梁宋齊魯間加意老成凡伍諸狙諸狙怒常欲死
GA024n0022_p0192a01║公順治丁亥公卒為諸狙所害師泣血遜荒數年而
GA024n0022_p0192a02║後得逞於仇手刃之廼還鄉里告祭父墓部置其母
GA024n0022_p0192a03║與弟得所然後辭去庚寅師年二十三至通州佛陀
GA024n0022_p0192a04║寺去氏祝髮師事元璽老宿未幾投靈隱具公受戒
GA024n0022_p0192a05║辛卯具公結制臯亭佛日寺師從參萬法歸一無夢
GA024n0022_p0192a06║無想二公案七日傍僧問威音王劫前如何是學人
GA024n0022_p0192a07║自己公曰麻三觔乾矢橛僧曰不會公曰初三十一
GA024n0022_p0192a08║中秋賞月師豁然有省因呈偈曰夜來消息枕頭傳
GA024n0022_p0192a09║報道火燒水底天喪盡毒龍哮石虎爪牙突在萬人
GA024n0022_p0192a10║前具公深肯之自是橫機無讓法門有識之士莫不
GA024n0022_p0193a01║嘉嘆矣己亥命居座元代公唱明三峰之學蹴踏龍
GA024n0022_p0193a02║象鼓鑄洪爐師握一竹篦勘辨方來未嘗不電激雷
GA024n0022_p0193a03║奔當之者震慄也康熙壬寅具公上堂手書付囑首
GA024n0022_p0193a04║提三峰為滹沱正宗別開生面機先一句是汝諸人
GA024n0022_p0193a05║安身處先機一着是汝諸人立命處其間左右伸縮
GA024n0022_p0193a06║是汝諸人踏腳處末後一句是汝諸人出頭處此四
GA024n0022_p0193a07║則語於四即一全一即四乃楊岐之正脈隆祖之磕
GA024n0022_p0193a08║睡虎也三峰常云三十年後此話大行今碩座元悟
GA024n0022_p0193a09║處機語一一符合楊岐正脈斯得人矣是年師住揚
GA024n0022_p0193a10║州上方癸卯住泰興慶雲所至諸上善人莫不羅列
GA024n0022_p0194a01║香花傾城為供座下數千指環繞數萬眾一切典壞
GA024n0022_p0194a02║起廢不假思議而成皆若順風揚塵之易師遏山水
GA024n0022_p0194a03║為妙聲化樹木為寶網東南法席未有盛於斯者也
GA024n0022_p0194a04║丁未具公示寂揚州之天寍寺戊申住徑山庚戌造
GA024n0022_p0194a05║塔徑山之天開嶺奉藏具公衣缽爪髮遂過靈巖候
GA024n0022_p0194a06║繼起儲公既退靈巖喜而不寐顧謂西堂不菴眎曰
GA024n0022_p0194a07║碩姪知我喜則知我平日之憂也今見碩姪始終不
GA024n0022_p0194a08║與世心和合一意以從上法道為己任千百年後知
GA024n0022_p0194a09║三峰老和尚有孫如此具兄有子如此退翁早不失
GA024n0022_p0194a10║卻一隻可喜也靈巖門下率多百尺竿頭更進一步
GA024n0022_p0195a01║之人而期望於師乃如此則徑山囑付六十七人臨
GA024n0022_p0195a02║化獨諄諄在師者總皆以三峰全副擔荷楊岐正脈
GA024n0022_p0195a03║者委之也是年母年八十師買地梅谷靜室供養所
GA024n0022_p0195a04║謂正續道人也蓋先受戒具公法名濟燈云壬子住
GA024n0022_p0195a05║三峰初進院聞靈巖訃上堂曰徑山先師見背小子
GA024n0022_p0195a06║痛哭哀毁不至滅性以吾靈巖猶在我先師同心同
GA024n0022_p0195a07║眼同佛口出之分身也思先師而不見見老人如見
GA024n0022_p0195a08║先師老人卵我翼我提奬我自不間於先師今何以
GA024n0022_p0195a09║報其深恩良久拊膺曰只有者一著隨顧眾曰會麽
GA024n0022_p0195a10║復拊膺曰更有何人知此心師以重興三峰為己任
GA024n0022_p0196a01║披肝瀝膽傾倒於清凉一席至則責負如山征徭似
GA024n0022_p0196a02║火墻不歲苦庫無宿積時師中寒病已七閱月扶杖
GA024n0022_p0196a03║蹩躠四顧茫茫廡下數百眾無以餬其口不三日遠
GA024n0022_p0196a04║邇贏糧輕齎陸續力辦供眾之外以其羨為修造資
GA024n0022_p0196a05║雖規模草剙而氣象一新已未應鎮江五州之請庚
GA024n0022_p0196a06║申應揚州善慶之請辛酉住靈隱一切鼎新莊嚴整
GA024n0022_p0196a07║肅雲水如歸凡夙根道妙者靡不就其鑪錘丁卯師
GA024n0022_p0196a08║年六十和碩康親王命天來和尚捧衣缽到山請師
GA024n0022_p0196a09║說戒一時戒子千餘人座前繞禮者幾三千餘眾焚
GA024n0022_p0196a10║香堵觀撫軍率官屬齋筵聽法咸謂具公五千衲子
GA024n0022_p0197a01║下揚州惟師繼其盛巳己
GA024n0022_p0197a02║車駕南廵二月既望
GA024n0022_p0197a03║幸靈隱問答稱
GA024n0022_p0197a04║旨賜
GA024n0022_p0197a05║御書雲林二字
GA024n0022_p0197a06║命易寺額
GA024n0022_p0197a07║賜帑命二百兩當是時朝野歡騰而師以為法門慶
GA024n0022_p0197a08║不自以為喜也師住靈隱十二年辭院去緇素攀留
GA024n0022_p0197a09║至於涕泣師皆不顧於是空三峰之人迎之境上師
GA024n0022_p0197a10║曰固老僧未了事也癸酉再住三峰蓋師之去三峰
GA024n0022_p0198a01║已十四年矣山中地氣高寒風雨發作無時昔之修
GA024n0022_p0198a02║葺者今已圮壞師告於介眾叶於神謀身編厰務背
GA024n0022_p0198a03║負柝杵夏雨冬霜瘃膚灌頂師不避也舊者新之闕
GA024n0022_p0198a04║者補之惟大殿未成師猶恧焉丁丑師年七十師以
GA024n0022_p0198a05║四月十七日生誕彌之後殿前古樹忽斃一枝六月
GA024n0022_p0198a06║二十四日示微疾七月七日有白鶴東來盤旋飛舞
GA024n0022_p0198a07║由法堂轉方丈長唳數聲而去是晚師夢造林泉勝
GA024n0022_p0198a08║境樓臺殿閣儼古梵王剎龎眉秀頂數百人請師說
GA024n0022_p0198a09║法遂陞座曰：鳳翥九霄，鵬生六合，偶去偶來，有何儀
GA024n0022_p0198a10║式？心向何生，性成何色，遂拈香云：日月有窮，天地無
GA024n0022_p0199a01║極。寤即舉似開顯等，亦不知其木壞山頺之讖也。七
GA024n0022_p0199a02║月中元午刻沐浴更衣說偈偈曰昨欲行時月不圓
GA024n0022_p0199a03║今遲一日月嬋娟從今要見三峰面劈破乾坤作兩
GA024n0022_p0199a04║邊書訖開顯等又問封龕舉火誰屬復索筆書曰三
GA024n0022_p0199a05║峰之龕誰敢來封若不封卻宗說何通大書八字貼
GA024n0022_p0199a06║在當中當中當中久坐無功萬仞峰頭行大道增一
GA024n0022_p0199a07║把火看真龍書訖過筆與侍者坐脫而去世壽七十
GA024n0022_p0199a08║法臘四十七遺命歸塔靈隱師前後開法三十六年
GA024n0022_p0199a09║八住道場鍛鍊學徒真誠愷切說法自闢谿徑如蜀
GA024n0022_p0199a10║道初開如泰山日出不求合古法皆自與古法合非
GA024n0022_p0200a01║復千百世之眼目非灼然足當楊岐正脈未有能挽
GA024n0022_p0200a02║囘末法者也仕宦至其地者餐風味道造請無虛席
GA024n0022_p0200a03║寶坊所坐川搖嶽震有自來也梓行八會語錄雜著
GA024n0022_p0200a04║尺牘詩偈如干卷借巢集詩篇自吐胸臆論者謂在
GA024n0022_p0200a05║寒山栯堂間翰墨似顏平原握拳透爪師皆不以措
GA024n0022_p0200a06║意也嗣法弟子指薪溥隱嵩顯燈傳暉攝水月宗楷
GA024n0022_p0200a07║證爾嶽潮練飛量雙乾勤蒼際隆指梅問夢持鑑自
GA024n0022_p0200a08║諾惺忍修梁嵩巖耀青雷震崑潮發脫三賢雪舟度
GA024n0022_p0200a09║明巖照逸岸融笑拈印轉菴正在鈞埏川囘望七來
GA024n0022_p0200a10║寶根受潤鯤化誠碓三傳雪蒼遇七來復凡三十人
GA024n0022_p0201a01║剃度弟子開和開如等若干人暨得戒弟子萬數師
GA024n0022_p0201a02║氣宇高朗襟度等夷坦無邱陵不立崖岸其於祖父
GA024n0022_p0201a03║一言一語不敢背違路馬許田不少借假持身衞道
GA024n0022_p0201a04║如冰履霜而愈堅如金煅火而愈栗蒙眾誚而不恤
GA024n0022_p0201a05║犯眾怒而不顧諍所當諍辨所當辨孤行獨往雖賁
GA024n0022_p0201a06║育不能奪矣不菴嘗與師書曰山頭老師曰吾兄不
GA024n0022_p0201a07║求合於古而自無不合於古是真實語是滿腹語是
GA024n0022_p0201a08║沒定語從其口出者不敢於語外復置一念惟默而
GA024n0022_p0201a09║祝曰凡今之得座披衣號為人天師者無問先一葉
GA024n0022_p0201a10║同一葉後一葉及二葉三葉以至多葉如是如是不
GA024n0022_p0202a01║獨滹沱之統持以不墜即諸宗亦多榮藉之幸不菴
GA024n0022_p0202a02║靈巖高弟一杖遠引罵盡一世惟於師深所心折由
GA024n0022_p0202a03║斯觀之即師之生平可知矣。比二公來乞銘，而不菴
GA024n0022_p0202a04║亦已化去，金湯無人，誰為搘拄，俛仰法門？嗚呼！是真
GA024n0022_p0202a05║可慨也已！銘曰：
GA024n0022_p0202a06║徑山之子　三峰之孫楊岐正脈　終古乾坤心心相契
GA024n0022_p0202a07║　一線無痕三十三世　道行彌尊寶坊高踞　緇素雲屯
GA024n0022_p0202a08║挽囘末法　電掣雷奔茫茫溟渤　嶽嶽崑崙維水有源
GA024n0022_p0202a09║　維山有根如星中月　如風中旛冷暖自知　何恤人言
GA024n0022_p0202a10║悠悠蟪蛄　十里聲喧龍豈羣遊　鳳實孤騫歸骨越山
GA024n0022_p0203a01║　藏鉢吳門亡則俱亡　存則俱存三十弟子　誰報師恩
GA024n0022_p0203a02║諦暉和尚塔銘張彚
GA024n0022_p0203a03║達磨西來不立文字廓然無聖脫屣生死其生也無
GA024n0022_p0203a04║法為法其死也不宜有銘雖然不宜有銘法也無法
GA024n0022_p0203a05║為法則亦可銘和尚諱慧輅以明天啟七年丁卯十
GA024n0022_p0203a06║月初八日得四大於吳興金田沈氏父濟母李以雍
GA024n0022_p0203a07║正三年乙巳三月二十日舍四大於錢塘雲林古靈
GA024n0022_p0203a08║隱寺春秋九十有九僧臘七十有四余與和尚濳遠
GA024n0022_p0203a09║之契垂三十年乙巳三月十一日夜示夢余從京師
GA024n0022_p0203a10║走書江南告弟奕山曰和尚將入湼槃地矣果以是
GA024n0022_p0204a01║日示疾預指二十日午時為報年之限及期命鳴鐘
GA024n0022_p0204a02║自升繩床趺坐點首三而滅遺命坐三日入龕門人
GA024n0022_p0204a03║智廣等以佛法斂丙午九月十三日于飛來峰側起
GA024n0022_p0204a04║塔安神和尚秀眉大耳步律音鐘六歲而孤家碎於
GA024n0022_p0204a05║役及母李終乃檀那身命自拔人間遍叅諸方以求
GA024n0022_p0204a06║止泊順治己丑二月遊學至靈隱禮具德和尚一日
GA024n0022_p0204a07║拜直指堂下仰見直指二字憬然曰彼以直指我以
GA024n0022_p0204a08║直會又聞戶外鳥嗁聲一時大千俱直時具德和尚
GA024n0022_p0204a09║弟子五千人碩德圓戒林植山宮而師以年少依位
GA024n0022_p0204a10║而立寶身突兀常住不遷乃嗣法焉厯住興福妙濟
GA024n0022_p0205a01║師林天竺龍井諸寺終於靈隱初
GA024n0022_p0205a02║聖祖仁皇帝賜寺額曰雲林因為雲林寺後
GA024n0022_p0205a03║南廵輒舉
GA024n0022_p0205a04║賜和尚
GA024n0022_p0205a05║御書曰禪門法紀又別
GA024n0022_p0205a06║賜御書黃金佛像白金等物和尚三身八勝而六時一
GA024n0022_p0205a07║真露地白牛無得無捨常造余竺西草堂行梅花下
GA024n0022_p0205a08║花千餘樹如雪香動心魂和尚行未嘗一仰視至草
GA024n0022_p0205a09║堂坐謂侍僧曰聞梅花香乎曰聞曰爾等看花去及
GA024n0022_p0205a10║返終亦不視九十後便不酬不對一以師子音接十
GA024n0022_p0206a01║方佛當機者不喻則曰和尚耋矣語不可曉偶落六
GA024n0022_p0206a02║通則曰和尚昔云然今果然銘曰：
GA024n0022_p0206a03║醍醐味醨　薝蔔香衰斑其相紛　羊啞狐咍和尚智度
GA024n0022_p0206a04║　七十四年縣解尻首　草腐人天一佛既無　千佛乃有
GA024n0022_p0206a05║演暢宗極　下足撒手峰昔飛來　師今飛去無去無來
GA024n0022_p0206a06║　導師常住
GA024n0022_p0206a07║祭佛照禪師文（宋）釋居簡
GA024n0022_p0206a08║嘉泰三年三月二十八四川兩浙兩廣七閩江淮東
GA024n0022_p0206a09║西荊湖南北叅學比𠀌某與諸比𠀌眾注香煮茶奉
GA024n0022_p0206a10║微供于鄮之東菴佛照禪師拙菴大和尚之靈於戲
GA024n0022_p0207a01║師之所自立亦難矣哉方其升應菴之堂則登東山
GA024n0022_p0207a02║而小魯晚入雙徑之室然後登泰山而小天下妄庸
GA024n0022_p0207a03║醜正歗羣困折不可奈何而後已卒能橫翔捷出縛
GA024n0022_p0207a04║虎兕鞭龍象搏扶搖跨閶闔阜陵英主也曰兢兢業
GA024n0022_p0207a05║業當如禪師之言史真隱帝者師也謂其氣雄萬夫
GA024n0022_p0207a06║陸放翁山陰耆舊也贊其話行四海非有大過人一
GA024n0022_p0207a07║聖二賢曷以若此他日行輩鼎立更迭而逝師則巋
GA024n0022_p0207a08║然獨殿諸老紛紛晚進競爭春妍秋新露零一掃而
GA024n0022_p0207a09║盡於是時也方擥阰之木蘭洲之宿莽凌霜厲雪以
GA024n0022_p0207a10║自怡收卷波瀾一菴至樂忍死不敢寍居逸體今亡
GA024n0022_p0208a01║矣夫昧者謂其果亡矣有法門名無盡燈冥者皆明
GA024n0022_p0208a02║明終不盡則師常在而不亡尚何悲焉
GA024n0022_p0208a03║祭元叟和尚文（元）釋大訢
GA024n0022_p0208a04║公與先師齊驅宋季潛子器之震動一世後七十年
GA024n0022_p0208a05║惟公獨在趙州汾陽高出行輩如見先師床下受拜
GA024n0022_p0208a06║策我駑蹇箴我狂隘我來金陵不阻書誨我眷茲山
GA024n0022_p0208a07║翠華所屆倚公之重雄冠海岱累請於朝待命不至
GA024n0022_p0208a08║胡以訃聞德音未沫濟北之宗藐焉孤寄承乏何人
GA024n0022_p0208a09║化為異類所恃惟公庶幾知畏公復往矣而我何恃
GA024n0022_p0208a10║如舉九鼎畀之孺稚胡力之任不顛以躓就云潢潦
GA024n0022_p0209a01║可接巨派孰云焦壤可沃霈霈猶不遐遺置我鑪錘
GA024n0022_p0209a02║有赫其靈光吐虹霓尚聆後訓霆烈飈厲平生幾何
GA024n0022_p0209a03║萬古長喟吾宗是慟匪私我涕
GA024n0022_p0209a04║
GA024n0022_p0209a05║
GA024n0022_p0209a06║
GA024n0022_p0209a07║
GA024n0022_p0209a08║
GA024n0022_p0209a09║
GA024n0022_p0209a10║
GA024n0022_p0210a01║
GA024n0022_p0210a02║
GA024n0022_p0210a03║
GA024n0022_p0210a04║
GA024n0022_p0210a05║
GA024n0022_p0210a06║
GA024n0022_p0210a07║
GA024n0022_p0210a08║
GA024n0022_p0210a09║
GA024n0022_p0210a10║雲林寺志卷五終