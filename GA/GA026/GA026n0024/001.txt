GA026n0024_p0001a01║上天竺講寺位於浙江杭州西湖天竺山，天竺分上、中、下三山，上天竺山位於武林羣山中，為佛
GA026n0024_p0001a02║教勝地。上天竺講寺肇建於後晉天福四年（九三九），時僧道翊得奇木，刻大士像，僧勳持古佛
GA026n0024_p0001a03║舍利納之頂間。吳越錢忠懿王即地建「天竺看經院」；宋嘉祐中，改「靈感觀音院」。靖康初，
GA026n0024_p0001a04║屬金難，僧道元秘聖佛於井，兵退歸像院中；理宗書「廣大靈感觀音教寺」；元至元五年（一二
GA026n0024_p0001a05║六八）改「天竺教寺」；明成化間重修；清康熙五年（一六六六）因燬重建，三十八年（一六九九）
GA026n0024_p0001a06║聖祖南巡，書「法雨慈雲」匾額，賜撰「天竺寺碑文」；乾隆十六年（一七五一）御題「法喜寺」
GA026n0024_p0001a07║匾額，故俗稱為法喜寺。咸豐十一年（一八六一）寺燬於兵；同治三年（一八六四）寺復舊觀。
GA026n0024_p0001a08║寺志舊有李金庭志，以附會舛訛，甚至僞撰明太祖〈竺隱說〉一篇以炫俗。崇禎年間寺僧照本乃囑釋
GA026n0024_p0001a09║廣賓為撰新志。廣賓曾撰「西天目祖山志」、「潛陽梵剎考」等書。此志凡五易寒暑始脫稿，彙
GA026n0024_p0001a10║成十五卷，分門為八：普門示現品，尊宿住持品、道場規製品、器界莊嚴品、帝王檀樾品、宰官
GA026n0024_p0001a11║外護品、風範隆汚品、詩文紀述品。〈普門示現品〉收功德、靈異、悲仰贊、感應頌、喜雨詠、請牒、
GA026n0024_p0001a12║祈謝、感應等文。〈尊宿住持品〉收題名、高僧列傳、教觀、清規、示眾等。〈道場規製品〉錄建置、
GA026n0024_p0001a13║塔墓、碑記。〈器界莊嚴品〉則載形勝、遊記、物產、施田等。〈帝王檀越品〉錄勅命、御製等。〈宰官外
GA026n0024_p0001a14║護品〉載師友、信施、著作、旌舉等。〈風範隆汚品〉則備書寺僧品行。〈詩文紀述品〉則摘錄歷代文士有
GA026n0024_p0001a15║關本寺之詩文。是志曾得古菴居士校訂，流通不廣，光緒二十三年（一八九七）錢塘嘉惠堂丁丙
GA026n0024_p0001a16║覓得舊本，乃為之重刋。兹據丁氏重刋本景印。
GA026n0024_p0003a01║四庫全書總目
GA026n0024_p0003a02║上天竺山志十五卷
GA026n0024_p0003a03║明釋廣賓撰天竺為東南巨剎，舊有李金庭志，
GA026n0024_p0003a04║廣賓以其附會舛譌，甚至偽撰明太祖〈竺隱說〉
GA026n0024_p0003a05║一篇以炫俗，乃刪補而成此書，曰普門示現品，
GA026n0024_p0003a06║曰尊㝛住持品，曰器界莊嚴品，曰帝王檀越品，
GA026n0024_p0003a07║曰宰官外護品，曰風範隆污品，曰詩文紀述品，
GA026n0024_p0003a08║凡七門。其風範隆污一品，於寺僧污行備書不
GA026n0024_p0003a09║隱，較他志獨存直筆。據總目，尚有卷首一卷，此
GA026n0024_p0003a10║本已佚不存。
GA026n0024_p0004a01║
GA026n0024_p0004a02║
GA026n0024_p0004a03║
GA026n0024_p0004a04║
GA026n0024_p0004a05║
GA026n0024_p0004a06║
GA026n0024_p0004a07║
GA026n0024_p0004a08║
GA026n0024_p0004a09║
GA026n0024_p0004a10║
GA026n0024_p0005a01║上天竺寺肇於晉天福四年，僧道翊得奇木，刻大
GA026n0024_p0005a02║士像，會僧勳持古佛舍利納之頂間，妙相具足。錢
GA026n0024_p0005a03║忠懿王感白衣異夢，即地建「天竺看經院」。宋嘉祐
GA026n0024_p0005a04║中，郡守沈文通攺「靈感觀音院」。靖康初，屬金難，僧
GA026n0024_p0005a05║道元祕聖佛於井，兵退歸像院中。理宗書「廣大靈
GA026n0024_p0005a06║感觀音教寺」，元至元五年仍改「天竺教寺」，明則重
GA026n0024_p0005a07║修於成化丙辰。入
GA026n0024_p0005a08║國朝，康熙五年因燬重建。三十八年，
GA026n0024_p0005a09║聖祖南巡，書「法雨慈雲」匾額，
GA026n0024_p0005a10║賜撰〈天竺寺〉碑文。六十一年春，殿再燬。雍正九年，
GA026n0024_p0006a01║世宗賜帑金鼎建，製重修寺碑。乾隆十六年，
GA026n0024_p0006a02║御題「法喜寺」匾額。嗣後曡邀
GA026n0024_p0006a03║宸翰，恩錫優渥。祈禱雨暘，為一郡司命，遠方趨謁
GA026n0024_p0006a04║不下普陀。咸豐辛酉，罹粵匪之刼。同治甲子，兩浙
GA026n0024_p0006a05║鏡清，佛日重輝，寺復舊觀。光緒初，元住持釋悟
GA026n0024_p0006a06║化校刊、海甯管廷芬原輯《天竺山志》十二卷，詳
GA026n0024_p0006a07║近畧遠，未見廣賓所纂，斯志殊屬缺典。今得舊本，
GA026n0024_p0006a08║冠以
GA026n0024_p0006a09║欽定四庫總目，不惟直筆昭彰，且所佚之首卷亦
GA026n0024_p0006a10║都在焉，洵普門之寶衛，自在之莊嚴也。謹壽諸版，
GA026n0024_p0007a01║回向靈山不二門中，同圓種智。
GA026n0024_p0007a02║光緒二十三年丁酉六月十九日，優婆塞丁丙合
GA026n0024_p0007a03║十序
GA026n0024_p0007a04║
GA026n0024_p0007a05║
GA026n0024_p0007a06║
GA026n0024_p0007a07║
GA026n0024_p0007a08║
GA026n0024_p0007a09║
GA026n0024_p0007a10║
GA026n0024_p0008a01║
GA026n0024_p0008a02║
GA026n0024_p0008a03║
GA026n0024_p0008a04║
GA026n0024_p0008a05║
GA026n0024_p0008a06║
GA026n0024_p0008a07║
GA026n0024_p0008a08║
GA026n0024_p0008a09║
GA026n0024_p0008a10║
GA026n0024_p0009a01║重修上天竺山志序
GA026n0024_p0009a02║天竺在月氏東南數千里，杭之山曷為沿兹名？浮
GA026n0024_p0009a03║圖法故來自天竺，典午時以兹顏其寺，名所繇昉
GA026n0024_p0009a04║也。道翊結茅，光徵奇木，大士像成。而洛僧又以舍
GA026n0024_p0009a05║利置頂間。寤求夢見，赫有靈蹟。旛蓋香燈之供，口
GA026n0024_p0009a06║持膜拜之虔，殷山填谷，魁然此阜，遂與身毒並稱
GA026n0024_p0009a07║矣。曷為成兹志？志者，識也。識大識小，道斯未墜。普
GA026n0024_p0009a08║門之示現，勝地之靈奇，衣鉢之流傳，錫屐之游息，
GA026n0024_p0009a09║非紀載莫詳。舊志輯於東瀛李氏茂才手，寺僧照
GA026n0024_p0009a10║本懼嵗遠益譌，屬賓公任編摩之役，凡五易星霜，
GA026n0024_p0010a01║彚成十五卷。靜探輪藏之文，博摉籖軸之祕。孝廉、
GA026n0024_p0010a02║文學、住山、皈法者，各以見聞佐之，而强半取裒於
GA026n0024_p0010a03║古菴居士。居士存日久隱山阿，攷訂精覈，山之董
GA026n0024_p0010a04║狐也。或疑浮圖樹下一宿，無住無著。經曰「法無名
GA026n0024_p0010a05║字，言語斷故」，蒙豫所謂「聚沫多緣假，標空非色香」
GA026n0024_p0010a06║者也。然則大士何戀於是山？山何贅以是志？余惟
GA026n0024_p0010a07║大士從聞思修入三摩地，動靜二相了然不生，能
GA026n0024_p0010a08║所圓融，有無交暢。三十二應，入諸國土，無剎不現；
GA026n0024_p0010a09║海上普陀，湖邊竺嶺，出現因緣，較他剎更顯。至於
GA026n0024_p0010a10║旱澇祈請，歲著靈奇；厯代表彰，尤極喧茂。則夫藉
GA026n0024_p0011a01║山以宣大士之教，即藉志以著兹山之奇，因是而
GA026n0024_p0011a02║可大可久；俾眾生獲十四種無畏功德、四不可思
GA026n0024_p0011a03║議無作功德。記事者參載世事，仍歸無事；記言者
GA026n0024_p0011a04║旁採世言，總歸無言。南北宋之崇褒遞加於大士，
GA026n0024_p0011a05║固國土所同稱，而廣大獨耑屬竺嶺，大士何必不
GA026n0024_p0011a06║託異於天竺？天竺又何必不傳信於此志？所謂「觀
GA026n0024_p0011a07║匪留色，音匪受聽」，道未墜地者，當不在大月氏，而
GA026n0024_p0011a08║近取諸上天竺矣。古來志輿圖多為經世之用，惟
GA026n0024_p0011a09║王子紀五山，東方朔撰十洲，陶弘景譜金壇林屋，
GA026n0024_p0011a10║杜光庭考洞天福地，則皆出世之觀，又祇為尋玄
GA026n0024_p0012a01║采真作津梁耳。《西域記》、《洛陽伽藍記》以後，闡宗風
GA026n0024_p0012a02║者，其欣攬於兹編。時
GA026n0024_p0012a03║順治三年丙戌秋七月幾望，古潤妙香居士孫時
GA026n0024_p0012a04║偉（乳仙甫）薰沐敬書於湖上之紫薇右署
GA026n0024_p0012a05║
GA026n0024_p0012a06║
GA026n0024_p0012a07║
GA026n0024_p0012a08║
GA026n0024_p0012a09║
GA026n0024_p0012a10║
GA026n0024_p0013a01║杭州上天竺講寺志凡例
GA026n0024_p0013a02║慈悲淨聖，靈異顯赫，奔走海宇，曷可無志？寺僧
GA026n0024_p0013a03║照本，興荊棘銅駝之感，傾衣鉢屬余。余雖不文，
GA026n0024_p0013a04║適修《天目祖山志》、《西湖僧寶》、《聚諸祖禪藻拾遺》、
GA026n0024_p0013a05║《潛陽梵剎考》諸書成，鼓舞餘勇，遂力任其事。
GA026n0024_p0013a06║東瀛輯上竺舊志，蕪穢杜撰，如題中所云，冒元
GA026n0024_p0013a07║人於宋首，其他猶可。至高皇帝〈竺隱說〉，亦偽造
GA026n0024_p0013a08║一篇。本以開面靈山，翻滋罪案，粃糠沙石，槩在
GA026n0024_p0013a09║汰刪。
GA026n0024_p0013a10║古者列國各有史，史不實錄，則觀者胡稽？是以
GA026n0024_p0014a01║董狐良史，趙盾必書。志即史之餘，將以是非得
GA026n0024_p0014a02║失，垂為勸誡；敢俛曲阿徇，濫施華衮？風範隆汙，
GA026n0024_p0014a03║寸心千古；知我罪我，所弗敢辭。
GA026n0024_p0014a04║靈奇悲仰，贊頌詩文，充棟汗牛，筆不勝書，梓不
GA026n0024_p0014a05║勝壽。兹獨力既艱，輿情未愜；何妨好事，續刻補
GA026n0024_p0014a06║遺？是集所收，精微潔淨，有目幸鑒。
GA026n0024_p0014a07║聞之吹竽而過邯鄲之市，則師曠凜色；盛容而
GA026n0024_p0014a08║出臨淄之塗，則陽文沮顏。何者？邯鄲耳肆，臨淄
GA026n0024_p0014a09║目林，雖姝色和聲，無當眾視羣聽也。今輯志於
GA026n0024_p0014a10║名山，人爭聽覽焉，其敢忽諸？蒐摭散軼，稽訂魯
GA026n0024_p0015a01║魚；枯心嘔血，聚腋綴裘。託始於鷲山，再輯於鄭
GA026n0024_p0015a02║菴，再輯於寶石山房，則孝廉邵以窺氏煑字宏
GA026n0024_p0015a03║多，更請政於嚴氏文學孝廉諸君子修討，凡五
GA026n0024_p0015a04║易寒暑，而是書始燦然可觀。
GA026n0024_p0015a05║語云：「趾欲固，視故步。」往蹟未詳，文獻奚考？聞有
GA026n0024_p0015a06║藏書，饑渴往借；篝燈簡讀，有關某某，隨筆錄鈔。
GA026n0024_p0015a07║太史公自序曰：「余所謂述故事，整齊其世傳，非
GA026n0024_p0015a08║敢云作也。」
GA026n0024_p0015a09║
GA026n0024_p0015a10║
GA026n0024_p0016a01║
GA026n0024_p0016a02║
GA026n0024_p0016a03║
GA026n0024_p0016a04║
GA026n0024_p0016a05║
GA026n0024_p0016a06║
GA026n0024_p0016a07║
GA026n0024_p0016a08║
GA026n0024_p0016a09║
GA026n0024_p0016a10║
GA026n0024_p0017a01║
GA026n0024_p0017a02║【圖】
GA026n0024_p0017a03║
GA026n0024_p0017a04║
GA026n0024_p0017a05║
GA026n0024_p0017a06║
GA026n0024_p0017a07║
GA026n0024_p0017a08║
GA026n0024_p0017a09║
GA026n0024_p0017a10║
GA026n0024_p0019a01║【圖】
GA026n0024_p0019a02║
GA026n0024_p0019a03║
GA026n0024_p0019a04║
GA026n0024_p0019a05║
GA026n0024_p0019a06║
GA026n0024_p0019a07║
GA026n0024_p0019a08║
GA026n0024_p0019a09║
GA026n0024_p0019a10║
GA026n0024_p0021a01║【圖】
GA026n0024_p0021a02║
GA026n0024_p0021a03║
GA026n0024_p0021a04║
GA026n0024_p0021a05║
GA026n0024_p0021a06║
GA026n0024_p0021a07║
GA026n0024_p0021a08║
GA026n0024_p0021a09║
GA026n0024_p0021a10║
GA026n0024_p0023a01║【圖】
GA026n0024_p0023a02║
GA026n0024_p0023a03║
GA026n0024_p0023a04║
GA026n0024_p0023a05║
GA026n0024_p0023a06║
GA026n0024_p0023a07║
GA026n0024_p0023a08║
GA026n0024_p0023a09║
GA026n0024_p0023a10║
GA026n0024_p0025a01║杭州上天竺講寺志卷之一
GA026n0024_p0025a02║天目山三學學人廣賓纂
GA026n0024_p0025a03║普門示現品
GA026n0024_p0025a04║側聞應化無方，選此方之教體；隨緣弗類，
GA026n0024_p0025a05║攝同類之機宜。予竊惟之，有深意爾。夫南
GA026n0024_p0025a06║海，蓋善才所參小白華也。凡天下之願躬
GA026n0024_p0025a07║謁者，視鯨波鼉浪為忠信可憑，則千萬人
GA026n0024_p0025a08║中無幾矣！惟西湖廼天竺所飛小靈鷲也。
GA026n0024_p0025a09║凡郡內之指首屈者，推岑蓮月桂；為仁智
GA026n0024_p0025a10║攸耽，則南北峯間其最矣！於是我大士閔
GA026n0024_p0026a01║五季刀兵之刼，妙三吳山水之區，巧示普
GA026n0024_p0026a02║門，即坐不垂堂者麕至；適衝都會，兼游偏
GA026n0024_p0026a03║挾伎者飈來。信未信在人，縱遊戲於佳麗
GA026n0024_p0026a04║繁華之地；仁不仁由我，盍範圍於慈悲喜
GA026n0024_p0026a05║捨之天？是以赫赫厥靈而羣趨並望，班班
GA026n0024_p0026a06║斯著而曲記特書。此直垂慈眼視眾生，何
GA026n0024_p0026a07║異痛心呼父母哉！故經云：「欲識佛性義，當
GA026n0024_p0026a08║觀時節因緣。」其斯之謂也。志示現。
GA026n0024_p0026a09║自在功德章
GA026n0024_p0026a10║元盛熙明纂曰：釋典所載菩薩名號，如恆河沙數，不可勝計。惟觀自在洋洋赫赫功
GA026n0024_p0027a01║德，獨顯乎世間。凡遇厄難，竭誠稱念、稽首請命，亦往往如影響。誠由行願弘深，大悲無礙之力
GA026n0024_p0027a02║也。廣如藏教，今略陳之。梵云「阿哩耶婆盧吉帝」，此云「聖觀世音」。又梵云「阿縛
GA026n0024_p0027a03║盧枳帝濕伐羅」，此云「觀自在」。諸經所稱，或單云「觀世音」，或云「觀自在」，或兼云「觀音自在」。《觀音三
GA026n0024_p0027a04║昧經》及《大悲經》、《悲華》諸經說：「此菩薩久已成佛，號『正法明如來』。」又云：「後成正覺，號『徧出一
GA026n0024_p0027a05║切光明功德如來』。」
GA026n0024_p0027a06║《楞嚴經》云：「觀世音菩薩言：『我昔於無數恆河沙劫，有佛出現，名觀音，教我從聞、思、修入三
GA026n0024_p0027a07║摩地。初於聞中，入流亡所；所入既寂，動靜二相了然不生。如是漸增，聞所聞盡；盡聞不住，覺所
GA026n0024_p0027a08║覺空；空覺極圓，空所空滅；生滅既滅，寂滅現前。忽然超越世出世間，十方圓明。上合十方諸佛
GA026n0024_p0027a09║本覺妙心，同一慈力；下合十方一切六道眾生，同一悲仰。由我供養觀音如來，蒙授如幻，聞薰
GA026n0024_p0027a10║聞修，金剛三昧，成身三十二應，入諸國土。所謂佛身、獨覺、聲聞、梵王、帝釋、自在天、大自在天、天
GA026n0024_p0028a01║大將軍、四天王及天王太子、人王、長者、居士、宰官、婆羅門、比𠀉、比丘尼、優婆塞、優婆夷、女主、童
GA026n0024_p0028a02║男、童女、天、龍、藥叉、乾闥婆、阿修羅、緊那羅、摩呼羅伽、人、非人等，我於彼前皆現其身而為說法，
GA026n0024_p0028a03║令其成就，令諸眾生獲十四種無畏功德。彼佛歎我善得圓通法門，授記我為觀世音號。由我
GA026n0024_p0028a04║觀想十方圓明，故觀音名徧十方界。』」
GA026n0024_p0028a05║《法華經》云：「若有眾生受諸苦惱，一心稱觀世音菩薩名號，即得解脫。若水火雷電、龍蛇惡
GA026n0024_p0028a06║獸、夜叉羅剎、王難枷鎖、軍陣怨賊，諸難之中，能施無畏；於苦惱死厄能作依怙，現三十二身，隨
GA026n0024_p0028a07║類說法。地獄、鬼、畜生、生老病死苦，以漸悉令滅。」
GA026n0024_p0028a08║《大悲心總持經》云：「若有誦持大悲咒者，即滅百千億刼生死重罪，不墮惡趣。臨命
GA026n0024_p0028a09║終時，十方諸佛皆來授手，隨願往生諸淨土中；能獲無量等持辯才，解脫八難，滅除三毒，一切
GA026n0024_p0028a10║所求無不成就。」《大悲總持》，具載別本。
GA026n0024_p0029a01║藏教密乘經中所載：觀自在菩薩為蓮華部主，現諸神變。忿怒則稱馬首明王；
GA026n0024_p0029a02║救度則聖多羅尊；滿諸願則大準提尊及如意輪王、不空𦊰索，乃至師子吼并毘俱胝、一髻、青
GA026n0024_p0029a03║項、白衣、葉衣、千首、千臂，皆有儀軌真言，略舉其名。若西天未譯番本，師傳本續真言要門，未易
GA026n0024_p0029a04║悉究。
GA026n0024_p0029a05║靈奇識
GA026n0024_p0029a06║按《武林山內七識》曰：上天竺觀音菩薩之示現也，蓋僧道翊，石晉天福間，結廬
GA026n0024_p0029a07║西峯，見瑞光發於前澗，劚得奇木，高數尺，一奇也。命工孔仁謙，不他像擬，因其形似，即造大士
GA026n0024_p0029a08║像，因緣正凑，出現呈祥，二奇也。聖像既成，妙貌端嚴，白光煥發，夜亡列燭之光，晝掩太陽之影，
GA026n0024_p0029a09║人民崇信，三奇也。後漢乾祐中，僧從勳自洛陽來，持古佛舍利一顆，曰：「吾寶之久矣，今願置菩
GA026n0024_p0029a10║薩頂相中。」神靈一合，四奇也。北宋人民有「靈感」二字，南宋加號「大慈悲救苦難」，後法照摭《大悲
GA026n0024_p0030a01║經》加「廣大」二字。天下觀音同，而此號天竺獨，五奇也。
GA026n0024_p0030a02║靈感錄
GA026n0024_p0030a03║唐僖宗光啟三年丁未，時中原鼎沸，黃巢、李克用等屠戮生民，戰爭不息。杭
GA026n0024_p0030a04║州臨安人錢鏐，膂力絕人，有保障兩浙之意。起自草野，奮梃一呼，驍勇雲集，殺弘、誅昌，吳越安
GA026n0024_p0030a05║堵。至是以屢建大功，立為杭州刺史，從民望也。既拜官，痛加砥礪，眾益欽戴。誓奠安東南，不使
GA026n0024_p0030a06║有一夫之警。猶豫未決，夜夢一媍人語之曰：「汝有心慈悲，不忍殺人，將藩翰一方，百戰不衂。中
GA026n0024_p0030a07║原天子雖易五姓，汝之疆土固自若也。福祿遐永，子姓緜遠；珪組蟬聯，封王拜相，莫可涯涘。二
GA026n0024_p0030a08║十餘年，當覔我於天竺山中。」鏐覺而異之。自是所向無前，屢有神助。種種響應，若合左券。故書
GA026n0024_p0030a09║之於策，昭示子孫，世世崇祀。四世五王，與五代相終始。後錢俶納土於宋，聯姻帝室，通籍金門，
GA026n0024_p0030a10║振振蟄蟄，冠絕區宇。而大江東西鹿苑寶坊，翬飛雲湧以千計，皆錢氏所刱，職此之故也。而上
GA026n0024_p0031a01║竺看經庵，則其所發軔者云。
GA026n0024_p0031a02║黃巢作亂，所過殺戮其城，血流半天下。一日，忽至杭，民無所竄匿，哭聲震原野；所恃以為扞禦
GA026n0024_p0031a03║者，惟錢鏐一人而已。老稚幾百萬人，泣拜大士，願乞垂慈冒怙。巢將入境，鏐振兵拒之甚力。巢
GA026n0024_p0031a04║亦素聞鏐勇武，方欲格戰，聞空中有念佛聲；仰視雲端，旌幢、寶蓋，擁護大士。其火首金剛、天龍、
GA026n0024_p0031a05║修羅等眾，扈從無算。鏐兵見之，氣壯百倍。巢歎曰：「此佛士也！」戒戢羣下，遂逾日而去。由是鏐益
GA026n0024_p0031a06║篤信大士，以為神武而不殺者焉。
GA026n0024_p0031a07║唐昭宗乾寧元年春正月，越州董昌作亂，焚府庫、殺官吏；浙人震駭竄匿，橫罹鋒
GA026n0024_p0031a08║刃者甚眾。杭刺史鏐躬禱大士，以祈默佑，乃仗鉞出兵。方對敵之際，空中忽聞萬騎馳驟之聲；
GA026n0024_p0031a09║昌一見禠魄，不俟接戰，即斬首俘馘。而越中底定矣，遂進爵為鎮海節度使。
GA026n0024_p0031a10║唐天祐四年，朱温改名曰晃，受禪於唐，國號後梁，改元開平。鎮海節度使錢鏐欲舉兵
GA026n0024_p0032a01║討温，復詣大士，禱而決之。夢大士以火而詔之曰：「汝有大功德於民，能救拔百萬億蒼生於刀
GA026n0024_p0032a02║山劒樹之中，當獲莫大果報。第保守境內，不可輕動，賊斷不敢犯。不旬日，即進爵為王也。」未幾
GA026n0024_p0032a03║而吳越國王之命下矣。吁，可異哉！
GA026n0024_p0032a04║後唐長興三年壬辰三月，吳越武肅王錢鏐卒，中子元瓘立，素畏朱全忠之酷
GA026n0024_p0032a05║烈凶殘，不遑寧處。乃出居別館，齋戒浹旬，徒步拜叩大士，冀得夢兆，以破其惑。忽夢邑之山林
GA026n0024_p0032a06║皆被錦綺，光彩晃耀天日，瓘喜躍：「此吾先王時事也！吾當奠枕鼾睡耳，彼胡其奈我何哉？」
GA026n0024_p0032a07║錢忠懿王嘗夢白衣人求葺其居，曰：「能昌爾國。」厥明訪知，惟天竺大士衣白，因建看經院
GA026n0024_p0032a08║崇奉焉。此上天竺祈夢之始。
GA026n0024_p0032a09║宋太祖建隆元年，吳越國王錢俶以太祖即位，進止未決，乃禱於大士，以求指迷。
GA026n0024_p0032a10║齋宿殿中，夜夢紫衣神人命金甲將校數十百人，持綵繩，由楊子江北岸以繩隔界，直抵豫章、
GA026n0024_p0033a01║閩越而止；急呼俶，詔之曰：「此汝故物也。」復俾以袍笏冠冕無算。覺而喜曰：「吾無恐矣。」即擇日上
GA026n0024_p0033a02║表，獻圭璧、儀物稱賀。帝大喜賜宴，詔使者：「歸報爾主，朕將倚彼為籓翰，以翊贊至治，當不負前
GA026n0024_p0033a03║勳也。」已而毫髮不爽，王頂戴益虔，聿新殿宇像設，以答靈貺。
GA026n0024_p0033a04║開寶五年夏五月，大雨，河決。帝禱於天地鬼神，益雨。羣臣有言上竺大士之靈異，
GA026n0024_p0033a05║速遣中使馳驛、齎香虔禱之。數日天即開朗，河流亦復止塞。逮中使歸，詢之，即至杭既禱之明
GA026n0024_p0033a06║日也。嗣是凡水旱疾疫，必禱焉。
GA026n0024_p0033a07║太宗雍熙三年五月，帝以曹彬有白溝之敗，見辱於契丹。遣中使詣上竺致禱
GA026n0024_p0033a08║於大士，以求神助，張齊賢遂有代州之捷。諸將遙見火光中有金甲大將，長數丈許，立於雲端，
GA026n0024_p0033a09║持赤幟揮霍；虜望之膽落魂消，辟易奔潰。
GA026n0024_p0033a10║真宗咸平元年，給事中張去華守杭，正月至五月不雨。徧禱望，旱彌甚。迎大士於梵
GA026n0024_p0034a01║天寺，率官寮拜禱之，雨隨澍，四境沛足。
GA026n0024_p0034a02║咸平三年夏大旱，浙東天台講宗四明尊者知禮，同遵式修〈護國金光明三昧懴〉，三日九
GA026n0024_p0034a03║雨，明州太守蘇某為碑頌其德。
GA026n0024_p0034a04║大中祥符九年九月，蝗飛蔽天。帝以連歲旱蝗，多方捕瘞不能止，遣中使禱於
GA026n0024_p0034a05║大士。是月晦日午時，赤日杲杲；忽黑雲起自西北，迅雷掣電，雨雹疾於矢石，聲如銃礟；蝗蝻堆
GA026n0024_p0034a06║積川陸，高數尺許。帝甚神之，而天書之說益信矣。
GA026n0024_p0034a07║仁宗慶歷八年，曾公亮丁內艱，扶柩歸泉南，道由錢唐。有鄉僧元達，附舟來禮大士
GA026n0024_p0034a08║於天竺；忽於松行間見女士靚妝雅服，問達曰：「上座從曾舍人來耶？舍人五十七入中書，上座
GA026n0024_p0034a09║亦受大師號。」語訖不見。後服除還朝。嘉祐元年，亮位參知政事，達亦賜號「寶梵大師」，果如其言。
GA026n0024_p0034a10║英宗治平二年秋八月三日，都城大雨，水泛漲。下詔求直言。宰相曾公
GA026n0024_p0035a01║亮嘗因虜陳知杭州。沈文通奏：「天竺看經院觀音大士，始自石晉至今，福天下、澤生民，前後靈
GA026n0024_p0035a02║跡甚著。」上命禱之，其雨即止。賜曰「天竺靈感觀音院」。端明殿學士、禮部侍郎蔡襄書額。及襄繼
GA026n0024_p0035a03║守是邦，一新院宇。
GA026n0024_p0035a04║高宗紹興四年冬十月，帝憤數敗於金人，無以自釋。乃卜日齋戒，遣中使齎
GA026n0024_p0035a05║疏懇禱於大士，以求救拔天下元元之命於塗炭鋒鏑之中。即日手敕韓世忠，力圖報効，以雪
GA026n0024_p0035a06║國家不𠔏戴天之恥。世忠拜命感泣，誓不與虜俱生。候金步卒親提大騎兵駐大儀。會朝廷命
GA026n0024_p0035a07║魏良臣使金，給良臣有詔移屯守。良臣出境，即上馬令軍中曰：「抵吾鞭所向移軍大儀。」勒伍陳
GA026n0024_p0035a08║設伏二十餘所，約聞鼓起擊。金兵聞移屯之說，喜其兵退，擁鐵騎掩擊。世忠麾旗鳴鼓，伏兵四
GA026n0024_p0035a09║起，各持長斧揕入斫馬。遙見大兵數百萬計，雲擁而至，蹂躪溺死者以萬計，遂至大捷。史稱為
GA026n0024_p0035a10║中興武功第一，殆亦有神助之力云。
GA026n0024_p0036a01║紹興五年，夏大旱，遣杭州府守迎天竺觀音於海惠寺，禱亦不應。時六月中，有苦行頭陀
GA026n0024_p0036a02║潘法惠，默禱，願焚右目。以鐵丸燒紅置目中，然香其上。香焰起，行雲滿空，大雨霑足。法惠眼即
GA026n0024_p0036a03║枯。後三日，夢白衣女借一珠，拒不許。有二僧在旁曰：「與不妨，自今六六送還。」至七月廿一日，又
GA026n0024_p0036a04║夢二僧來請赴六通齋，白衣女在前引導。山川蔚然，百果皆熟，紛紛而墮。惠就地拾食，心地清
GA026n0024_p0036a05║涼。忽白衣女擲一彈，正中枯目，失聲而覺。枯眶內已有物若珠，瞻視漸復舊。數其再明，卻三十
GA026n0024_p0036a06║六日，始悟六六送還之兆。
GA026n0024_p0036a07║紹興二年，兩浙進士類試於臨安，湖州談誼者，與鄉友六人謁上竺祈夢。是夕，誼夢以茄
GA026n0024_p0036a08║為餽，惟徐楊者夢食巨蟹。次日詳之，謂茄者，俗稱落蘇；蟹者，黃甲也。陽果登科。後二年，誼復與
GA026n0024_p0036a09║周元者，赴漕司舉。又祈夢於寺。是夜元夢鄉人徐廣之持省榜至，凡列三等，已為中等第一。已
GA026n0024_p0036a10║而賀客四集，有道士在焉。明年省試罷，還吳興待榜，路逢徐廣之，已而省榜至，元果中等，於吳
GA026n0024_p0037a01║興為一。既歸，賀客中一道士素昧平生，元詢之，對曰：「去年君過我卜，豈忘之耶？」凡事一與夢符。
GA026n0024_p0037a02║偽齊劉豫，同金虜入冦，高宗下詔親征。九月親詣大士殿，焚香供禱，仰祈默祐，顯現天兵
GA026n0024_p0037a03║蚤平北虜。既而淮東宣撫使韓世忠敗金人、齊人於潤州。方對敵之頃，虜見我師行陣之上雲
GA026n0024_p0037a04║端，金甲神將數十餘，身長二丈許，目光炳耀，威勇異常。虜知為天應神祐，不戰自卻。故人馬自
GA026n0024_p0037a05║相蹂踐，填河蔽野，其敗衄特甚。世忠獻俘行在，　　具言其故，是以知之。世忠因陳戰沒之人，
GA026n0024_p0037a06║乞加贈恤。上蹙然曰：「死於鋒鏑，誠為可憫。」即敕直學士胡松年具詞，建水陸大齋七晝夜以薦
GA026n0024_p0037a07║度。是夕見鬼神來者甚眾，有夢戰死者，咸欣然相慶，以為自此得生善道。
GA026n0024_p0037a08║理宗嘉熙四年正月辛未，彗星出於營室，復以流星見於營室。史占曰：「彗
GA026n0024_p0037a09║見，災莫大焉。」帝甚憂之，亟下議己之詔，播告中外。乃遣中使齎香疏，懇大士以消弭天變。是夕
GA026n0024_p0037a10║也，有光出自大士頂間，直貫營室，結為卿雲，凝聚不散者久之，而彗滅矣。
GA026n0024_p0038a01║元至正四年八月，住持東溟日法師，時以承平日久，海內兵革騷動，特建安國福
GA026n0024_p0038a02║民道場三晝夜，以祈消弭兵革於乍萌之始。眾僧方宣疏禮拜，忽覩五彩毫光發自大士頂間，
GA026n0024_p0038a03║照耀殿庭；已而直沖紫霄，凝聚搖曳。萬人屬目，贊歎希有。
GA026n0024_p0038a04║至正五年，張士誠據蘇州，縱兵焚掠。將入佛國山，抵行春橋，忽有泉自流虹泉湧出，自高
GA026n0024_p0038a05║一丈許，崩崖堙谷，勢轟雷電。賊相顧以為有神力所致，驚歎而返。由是亦不敢妄殺，杭州藉以
GA026n0024_p0038a06║稍全性命。或者以為慈雲祖師猶能顯水觀之靈，禦此暴耳。
GA026n0024_p0038a07║至正二十年，杭城薦罹兵燹，西山寺宇盡毁，聖像不知所在，眾共追慕。丞相太尉開府
GA026n0024_p0038a08║康里公出金旁求，乃於草莽中得之。遂卜日齋戒、徒跣，率僚佐士庶，自北關門恭迎聖像，安奉
GA026n0024_p0038a09║今丞相公所建清平山之西天寺中。時聖像上大放光明，照耀雲漢，分為三道：其一遠屬東方，
GA026n0024_p0038a10║若向普陀山者；其一屬上天竺寺；其一徑屬今西天寺。一時咸覩，益加敬仰焉。
GA026n0024_p0039a01║吳元年夏，三月不雨，禾盡槁死。郡守王與福竭誠致禱上天竺大士，甘澍隨車而沛，禾復
GA026n0024_p0039a02║有秋。
GA026n0024_p0039a03║皇明洪武七年，六月大旱。參政徐本、李賢、王德宣，同誠徒步入天竺寺叩祈大士，雨
GA026n0024_p0039a04║隨沾足。
GA026n0024_p0039a05║景泰六年夏，兩浙天久不雨，禾稼將槁，四民徬徨無措。時鎮守都知監阮公，會諸都閫
GA026n0024_p0039a06║藩臬重臣，遂與同鎮守兵部尚書德興孫公齋沐。六月既望，徒跣躬詣上天竺寺，奉迎靈相至
GA026n0024_p0039a07║仙林，建壇禱雨。即日陰雲四起，至日晡，甘雨大澍；明日如之，又明日亦如之，致兩浙之地禾黍
GA026n0024_p0039a08║芃芃，枯槁即蘇，民咸懽忭鼓舞。由是公大感靈貺，念無以酬，即捐己資重建行龕，洎製冠服及
GA026n0024_p0039a09║諸供具而莊嚴之，仍奉送以歸。
GA026n0024_p0039a10║成化丁酉年夏，兩月不雨。鎮守太監李公義齋心潔行三日而走大士之前，為民請
GA026n0024_p0040a01║命。意勤辭懇，冥漠潛通。旋軫之際，陰雲布興，甘雨如注。槁者聿蘇，仆者旋起。遠邇交忭，三農謳
GA026n0024_p0040a02║於野，商賈謠於市，官府文於詞，士林聲於頌。公乃大出帑金，鼎新大士殿、天王殿、鐘樓、普門、圓
GA026n0024_p0040a03║通門，以昭答大士之貺。
GA026n0024_p0040a04║弘治癸亥，歲旱不雨。鎮守太監麥公憂勞萬民，爰以七月二十四戊子，奉迎金身，自天竺
GA026n0024_p0040a05║而來至於海會寺。道經鎮府，赤日停午，忽有片雲如蓋，隨仗而至，驟雨傾注，若翻盆然。明日己
GA026n0024_p0040a06║丑，陰雲竟日。庚寅、辛卯，皆微雨。壬辰，奉以歸，則又雨。豈非大士之靈乎！
GA026n0024_p0040a07║嘉靖己亥歲，水旱薦災。郡守陳仕賢憂切民隱，精誠率僚屬走上天竺，密禱大士，若痌
GA026n0024_p0040a08║瘝在身。雩禜輒效，民咸歌誦之。
GA026n0024_p0040a09║嘉靖壬寅閏五月，旱既甚。郡伯希齋陳公閔民無辜，齋沐率僚屬吏民，微服徒跣，
GA026n0024_p0040a10║躬迎大士，奉安海會寺，晨夕展敬。越四日庚午夜，僧綱良縉夢大士語云：「甲戌日有雨。」至期，雨
GA026n0024_p0041a01║如注；明日再雨，原野霑足。
GA026n0024_p0041a02║天竺道場凡遇二月十九日為大士誕辰，遠近人等先期
GA026n0024_p0041a03║齋戒入山，不翅億萬眾。殿宇不能容，皆露坐達旦，名曰宿山。嘉靖甲寅年誕期，星月昭朗，忽見
GA026n0024_p0041a04║白鸚鵡自殿中飛出，翱翔旋遶於太虛之上。萬人矚目贊歎，念佛之聲振撼林木，山谷響應。如
GA026n0024_p0041a05║是者迭現數四。
GA026n0024_p0041a06║杭城有王姓者，患瘡瘍，告許燈油苕帚。病愈，拜還。其人乃衣冠之士，方詣大士焚香稽首，所施
GA026n0024_p0041a07║物為惡少盜匿。已而廉得其人，將理於官。盜畏罪，倍償而釋之。王有女孩，驀自言曰：「今日父親
GA026n0024_p0041a08║還愿，許人酒食財物。菩薩慈悲，奈護法伽藍拏我，要去之急。」更備前物至寺，求懺謝伽藍。而女
GA026n0024_p0041a09║孩蘇醒，問之，云如夢中，莫之知也。
GA026n0024_p0041a10║上海有潘姓拉里閈三數輩進香，舟次崇德河下，見鄰船少婦，謔視之，精誠已蕩。既歸，弭棹黃
GA026n0024_p0042a01║浦，其人忽墮水，眾力挽乃出，幾於不救。遂驚悸成疾彌月。問諸巫，巫曰：「汝往天竺，中途淫媟良
GA026n0024_p0042a02║家婦，神瞋汝不敬，遣鬼擠之，得土穀神哀求獲免。可往祭告，庶獲有瘳。」如其言，始半復。
GA026n0024_p0042a03║嘉靖二十四年，自春徂夏，亢陽彌時，田疇龜坼，瀦澤塵飛；米價騰涌，僵死蔽野。方伯
GA026n0024_p0042a04║九畹謝公乃命郡別駕、仁和錢唐令，素服徒步入天竺迎大士，設壇於海會寺祈禱。越明日，淨
GA026n0024_p0042a05║瓶水微湧出，果得微雨。又明日，水大湧出，遂果大雨。金庭子作頌。
GA026n0024_p0042a06║《夷堅續志》云：上天竺觀音像，身披瓔珞，皆宋朝御賜七寶為之，五色璀璨，實為希世之
GA026n0024_p0042a07║寶。杭州歸附後，為七寶瓔珞夜有神光，為異物，取之以供朝廷。至京，則晦而不明。乃祝曰：「如七
GA026n0024_p0042a08║寶欲回天竺，期以某時色再光明。」至期，果神光燭天，遂遣回天竺。
GA026n0024_p0042a09║萬歷八年五月淫雨，大水當道。迎大士入城致禱，三日後隨應。
GA026n0024_p0042a10║萬歷十六年春大雨，夏六月旱，加以瘟疫盛行，途路死者相藉。上司府縣躬請大士入
GA026n0024_p0043a01║城，虔禱屢獲響應。
GA026n0024_p0043a02║三十六年，夏五月大水，秋疫。撫臺甘士价率郡邑，同請大士入城，致禱輒應。鼓樂、冠袍、旛
GA026n0024_p0043a03║蓋送歸。
GA026n0024_p0043a04║天啟六年，夏六月至七月大旱，府縣請大士入城，懇祝切效。
GA026n0024_p0043a05║崇禎元年，秋七月廿三日，海潮湧沒沿江居民，久淹不退。方伯董承詔率郡僚迎大士，奉
GA026n0024_p0043a06║安海會寺，為民請命，仍獲有秋。董方伯捐俸，偕郡守萬國相、邑侯王揚基建藏經閣，以酬神貺。
GA026n0024_p0043a07║悲仰贊
GA026n0024_p0043a08║宋孝宗天竺廣大靈感大士贊曰：觀音大士，以所謂普門示現神
GA026n0024_p0043a09║通力故，應跡於杭之天竺山，其來尚矣。朕每有禱祈，隨念感應。曰雨曰暘，不愆晷刻。是有助於
GA026n0024_p0043a10║沖人者也。因為贊曰：猗歟大士　本自圓通示有言說　為世之宗明照無二　等觀以慈隨感而應
GA026n0024_p0044a01║　妙不可思
GA026n0024_p0044a02║宋理宗皇帝製靈感觀音大士贊曰：神通至妙兮　隱顯莫測功
GA026n0024_p0044a03║德無邊兮　應感奚速時和歲豐兮　佑我生民兵寢刑措兮　康此王國
GA026n0024_p0044a04║宋郡守陳軒上竺寺記贊曰：白衣仙人無住著　補陀洛伽渺雲海為大
GA026n0024_p0044a05║導師安樂國　歙然徧應河沙剎世界𤍠惱或有聞　曾不旋踵垂覆護眾生心念非一種　皇皇不
GA026n0024_p0044a06║足常有求如飢須食渴須水　顧亦何從滿其願我觀聖心等太虛　其視萬物猶一物細視一物
GA026n0024_p0044a07║如一身　是身四大猶不有萬物何能作留礙　殊功妙用濟十方欲求功用不可得　羣生夢幻可
GA026n0024_p0044a08║兩忘爾固無餘我無欠　嘗觀瑞像見寶光如淨明珠時白赤　琉璃琥珀雜蒼玉熒煌璀燦照眉
GA026n0024_p0044a09║宇　山頂或見初日升匹素曳空煙縹緲　凡人顛倒作思惟須臾變滅無復初　非空非色非有無
GA026n0024_p0044a10║　菩薩應身亦如是堂堂祕殿表東南　山君海王盡回向觀音智功不思議　佛子當作何等觀
GA026n0024_p0045a01║元笑隱禪師大忻贊大士曰：門門證圓通　法法無差別文殊擇法眼　云
GA026n0024_p0045a02║何示優劣如城之四門　中道乃逕捷又如百川流　大海悉融攝是故觀世音　日用常三昧眼塵
GA026n0024_p0045a03║識和合　世間相無礙盡空諸所有　亦不壞三界隨其所應度　說法示慈愛心地諸種子　大小各
GA026n0024_p0045a04║不同時至雨露滋　發生均化工幻師一毫端　幻相三十二而彼諸應心　即我自心是觀心而覩
GA026n0024_p0045a05║相　心相而寂滅稽首常現前　證我如是說又贊曰：耳於六根　功獨超勝况不耳聞　反聞
GA026n0024_p0045a06║自性前塵起滅　自性不動故諸塵用　譬如大將遇變出奇　金鼓旌鎧　錯置逆施稽首大士　證我
GA026n0024_p0045a07║三昧為我後人　委曲垂誨三十二應　十四無畏隨感而通　分身異類如天元氣　四時運行萬物
GA026n0024_p0045a08║芸芸　莫知其生我觀畫師　毫端遊戲即是神通　現相不二我眼見像　如聽法說心精遺聞　均一
GA026n0024_p0045a09║解脫心佛眾生　同證無礙不立一法　名觀自在
GA026n0024_p0045a10║國朝空谷景隆禪師贊大士曰：聞思修入三摩地　以智觀照世言音
GA026n0024_p0046a01║不從耳根墜塵識　是故尊號觀世音聞塵聞性無所住　智體本來無起滅是故寂滅常現前　超
GA026n0024_p0046a02║證圓通無異等導師亦號觀世音　因果符合無差別慈育眾生如赤子　亦如赤子同悲仰分身
GA026n0024_p0046a03║應現十方界　如幻如化無去來反觀聞性常寂滅　頓使眾生離諸苦施諸無畏不思議　無功用
GA026n0024_p0046a04║行而成就聞極疑聞無所有　法法圓融無罣礙譬如明月當秋空　光明應現一切水水月曾無
GA026n0024_p0046a05║應現心　無作妙力之所感六根互用等無別　前後中際不可得盡聞聞性充法界　是故有求無
GA026n0024_p0046a06║不應
GA026n0024_p0046a07║感應頌
GA026n0024_p0046a08║國朝浙江提學副使吳江趙寛〈觀音感應頌〉有序
GA026n0024_p0046a09║弘治癸亥，歲旱不雨。鎮守太監麥公憂勞萬民，用《周禮》索鬼神之義，徧雩於上下及釋氏。念觀
GA026n0024_p0046a10║音大士以慈悲為道，爰以七月廿四日戊子，奉迎金身，自天竺寺而來於海會寺。道經鎮府，赤
GA026n0024_p0047a01║日停午，炎光赫曦；忽有片雲如蓋，隨仗而至，驟雨傾注，若翻盆然。明日己丑，陰雲竟日。庚寅、辛
GA026n0024_p0047a02║卯，皆微雨。壬辰，奉以歸，則又雨。雖不能溥且足，亦可謂奇矣。豈非大士之靈乎？非公精誠之感
GA026n0024_p0047a03║乎？然不能溥且足，何也？大士果有靈乎，則蒼生不勝大願。願溥也，願足也。遂作頌曰：惟聖惻惻
GA026n0024_p0047a04║　濟利為德惟神不測　變幻空色感則斯應　應則未溥殆是變幻　貿眩下土胡不大之　徧灌十方
GA026n0024_p0047a05║俾出火坑　咸就清涼忍視眾生　受諸苦厄大慈大悲　無量願力
GA026n0024_p0047a06║金庭子〈感應頌〉并序嘉靖二十有四載，自春徂夏，亢陽彌時，田疇龜坼，瀦澤塵
GA026n0024_p0047a07║飛；米價騰踊，僵死蔽野，兆人有不測之變。方伯九畹謝公躬率百司，禱諸山川社稷之神；復用
GA026n0024_p0047a08║諸方士符咒之術，而燔灼益甚。乃命郡別駕闇齋羅公、仁和令後岡程公、錢唐令蘆溪龔公，素
GA026n0024_p0047a09║服徒步入天竺佛國山，具儀仗迎觀音大士於海會禪寺。諭都綱良縉、上竺住持惠琳道顯，董
GA026n0024_p0047a10║諸比丘昕晡齋沐諷經，務期昭假。先是，祈禱皆以淨瓶滴水為驗。越明日，瓶水微湧，點滴如珠，
GA026n0024_p0048a01║果得微雨。又明日，水大湧出，遂果得大雨。金庭子見而異之，敢作斯頌，以彰大士之神應云。頌
GA026n0024_p0048a02║曰：乙巳之夏　火入南斗槁苗斯焚　百姓疾首三月不雨　旱魃降殃巨津為塗　若墮火坑巫覡舞
GA026n0024_p0048a03║雩　靡神不舉天不悔過　赤地千里方伯曰嘻　爰禱大士濟濟庶僚　從如歸市輿衛擁護　壇於吳
GA026n0024_p0048a04║山惟眾比丘　厥誠孔殫淨瓶一滴　化為甘露利濟大千　驩聲載路大士神靈　其應如響發大慈
GA026n0024_p0048a05║悲　萬刼瞻仰
GA026n0024_p0048a06║尚寶卿六橋徐江山〈禱雨靈應頌〉有敘觀音大士，以慈悲廣
GA026n0024_p0048a07║大之力，靈庇兹土有日矣。故旱潦輒禱，禱則輒有殊應。嘉靖壬寅閏五月，旱既甚。我郡伯希齋
GA026n0024_p0048a08║陳公閔民無辜，乃齋沐率僚屬吏民，雩城隍，不雨；雩山川庶神，不雨；觸土龍、舞巫覡，愈不雨。公
GA026n0024_p0048a09║曰：「《周禮》荒政索鬼神，〈雲漢〉之靡神不舉，皆憂旱者之當務也。吾聞天竺大士靈驗屢著，盍往請
GA026n0024_p0048a10║之？」卜日丙寅，公微服、徒跣，盛旗幡、鼓吹奉迎大士，恭安於吳山之海會寺。肅香楮，晨夕展敬焉。
GA026n0024_p0049a01║越四日庚午夜，僧綱良縉夢大士語云：「甲戌日有雨。」至期，僧庶駢集以俟雨。日亭午，淨瓶水上
GA026n0024_p0049a02║沿楊柳滴下，津津如貫珠然，未刻雨如注。明日乙亥，瓶水滴；薄暮再爾，雨如注，原野沾足矣。是
GA026n0024_p0049a03║非大士之顯靈哉？公之精誠昭假有足徵也。嗚呼，休哉！謹再拜而作頌曰：於赫大士　濯濯厥靈
GA026n0024_p0049a04║旱乾水溢　靡禱弗徵歲閱壬寅　閏月維五旱既太甚　千里焦土郡守陳公　憂心殷殷肅爾寅恭
GA026n0024_p0049a05║　雩兹庶人瞻彼昊天　杲杲日出我心靡寧　憂心如炙公謂黎民　舍爾土龍予索爾神　曷其弗宗
GA026n0024_p0049a06║其神伊何　觀音大士厥像孔嚴　於天竺寺乃肅香帛　乃率羣僚郊焉迎焉　翩其旟旐惠然來思
GA026n0024_p0049a07║　登歡喜地載拜載祈　陳詞獻醴吉日庚午　彼僧都綱爰夢大士　如在洋洋其夢伊何　於時語語
GA026n0024_p0049a08║五日為期　甲戌斯雨僧庶咸集　如林如丘有淨者瓶　津津溢流瓶之罄矣　其雨溼溼既優既渥
GA026n0024_p0049a09║　自未至戌明發再興　瓶水猶滴此日而晡　雨彼原隰民曰休哉　膏我黍苗何以致之　陳公之勞
GA026n0024_p0049a10║自天降康　我公之賜公曰匪予　讓於大士巍巍大士　大慈大悲澤我蒸民　孔惠孔時振振陳公
GA026n0024_p0050a01║　式廉式愛通於神明　厥澤孔潰維神之靈　維公之誠維誠維假　俾民亟寧維神斯依　公歸弗有
GA026n0024_p0050a02║我作頌言　用詔而後
GA026n0024_p0050a03║喜雨詠
GA026n0024_p0050a04║成化年中，省城迎大士禱雨輒應，性菴法師永顧
GA026n0024_p0050a05║率眾而詠曰：去歲祈晴格上蒼　今歲祈雨應非常纔迎大士離三竺　遂喜甘霖沛八荒
GA026n0024_p0050a06║甕內不須留蜴蜥　道傍先見舞商羊應知上相誠心切　頓使南方旱魃藏六合濃雲連海嶠　一
GA026n0024_p0050a07║竿新水滿池瑭芃芃禾稼沾殊渥　靄靄桑麻異眾芳野老騰懽歌歲稔　山僧作偈誦時康人心
GA026n0024_p0050a08║自與天心合　法運還同國運昌兩浙江山增氣象　萬家謠誦樂虞唐偉哉功業垂千古　好刻貞
GA026n0024_p0050a09║珉示不忘
GA026n0024_p0050a10║禱雨篇
GA026n0024_p0051a01║萬歷乙巳夏六月，迎大士入城，即時滂沛，錢塘邵
GA026n0024_p0051a02║重生喜而歌曰：蒼天烏乎虐下土　驕陽亢魃不肯俯大士出山下民主　感格未通心
GA026n0024_p0051a03║未普油然沛然欲成雨　敲松擊瓦點可數孰能漏天不復補　孰能立海若神禹感天旋日不旋
GA026n0024_p0051a04║武　使我為農亦為圃襲衣百拜不敢侮　小社大心在區宇楊枝涓滴我願吐　伽瓶洋溢吾所怙
GA026n0024_p0051a05║匹夫之誠未狂瞽　小兒青龍白龍亦同舞（其時都城集千小兒，齊唱謠曰：「青龍頭，白龍尾，小兒
GA026n0024_p0051a06║求雨天懽喜，點點落在苗田裏。」故末句云然。）
GA026n0024_p0051a07║
GA026n0024_p0051a08║
GA026n0024_p0051a09║
GA026n0024_p0051a10║上天竺講寺志卷一終