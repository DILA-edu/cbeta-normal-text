GA052n0055_pa043a01║洛陽城東伽藍記卷第二
GA052n0055_pa043a02║魏撫軍府司馬楊衒之撰
GA052n0055_pa043a03║明懸尼寺。彭城武宣王勰所立也。在建春門外石橋南。（穀水周圍繞城。至建春門外東入陽渠石橋。橋
GA052n0055_pa043a04║有四柱在道南。銘曰漢陽嘉四年將作大匠馬憲造。逮我孝昌三年。大雨積橋。柱始埋沒。道北二柱至今猶存。街之按。劉澄之山川古今記。戴延之西征記並云。晉太康元年造。此則失之遠
GA052n0055_pa043a05║矣。按澄之等並生在江表。未游中土。假因行役。暫來經過。至於舊事。多非親覽。聞諸道路。便為穿鑿。誤我後學。日月已甚。）有三層塔一所。未加莊
GA052n0055_pa043a06║嚴。寺東有中朝時常滿倉。高祖令為租場。天下貢賦所聚蓄也。
GA052n0055_pa043a07║龍華寺。宿衞羽林、虎賁等所立也。在建春門外陽渠南。寺南有租場。陽渠
GA052n0055_pa043a08║北有建陽里。里內有土臺。高三丈。上作二精舍。（趙逸云。此臺是中朝時旗亭也。上有二層樓。懸鼓。擎之以罷市。）
GA052n0055_pa043a09║有鍾一口。撞之聞五十里。太后以鍾聲遠聞。遂移在宮內。置凝閒堂前。
GA052n0055_pa043a10║與內講沙門打為時節。孝昌初蕭衍子豫章王綜來降。聞此鍾聲。以為
GA052n0055_pa044a01║奇異。遂造聽鍾歌三首。行傳於世。（綜字世謙。偽齊昏主寳卷遺腹子也。寳卷臨政婬亂。吳人苦之。雍州刺史舊衍立南康王賓融
GA052n0055_pa044a02║為主。舉兵向秣陵。事既克捷。遂殺賓融而自立。寳卷有美人吳景暉。暉時孕綜經月。衍因幸景暉。及綜生。認為己子。小名緣覺。封豫章王。綜形貌舉止甚似昏主。其母告之。令自方便。綜遂歸
GA052n0055_pa044a03║我聖闕。更改名曰讚。字德文。始為寳卷追服三年喪。明帝拜綜太尉公。封丹陽王。永安年中。尚莊帝姉壽陽公主。字莒黎。公主容色美麗。綜甚敬之。與公主語。常自稱下官。授齊州刺史。加開
GA052n0055_pa044a04║府。及京師傾覆。綜棄州北走。時尔朱世隆專權。遣取公主至洛陽。世隆逼之。公主駕曰。胡狗敢辱天王女乎。我寧受劍而死。不為逆胡所污。世隆怒。遂縊殺之。）
GA052n0055_pa044a05║瓔珞寺。在建春門外御道北。所謂建陽里也。（即中朝時白社地。董威輦所居處。）里內有瓔珞、
GA052n0055_pa044a06║慈善、暉和、通覺、暉玄、宗聖、魏昌、熙平、崇真、因果等十寺。里內士庶。二千
GA052n0055_pa044a07║餘戶。信崇三寳。眾們剎養。百姓所供也。
GA052n0055_pa044a08║宗聖寺。有像一軀。舉高三丈八尺。端嚴殊特。相好畢備。士庶瞻仰。目不暫
GA052n0055_pa044a09║瞬。此像一出。市井皆空。炎光輝赫。獨絕世表。妙伎雜樂。亞於劉騰。城東
GA052n0055_pa044a10║士女多來此寺觀看也。
GA052n0055_pa045a01║崇真寺比丘慧嶷。死一七日還活。經閻羅王檢閱。以錯召放免。慧嶷具說
GA052n0055_pa045a02║過去之時。有五比丘同閱。一比丘云是寳明寺智聖。坐禪苦行。得升天
GA052n0055_pa045a03║堂。有一比丘云是般若寺道品。以誦四十卷湼槃。亦升天堂。有一比丘
GA052n0055_pa045a04║云是融覺寺曇謨最。講湼槃、花嚴。領眾千人。閻羅王云。講經者心懷彼
GA052n0055_pa045a05║我。以驕凌物。比丘中第一麄行。今唯試坐禪誦經。不問講經。其曇謨最
GA052n0055_pa045a06║曰。貧道立身以來。唯好講經。實不闇誦。閻羅王勑付司。即有青衣十人
GA052n0055_pa045a07║送曇謨最向西北門。屋舍皆黑。似非好處。有一比丘云是禪林寺道弘。
GA052n0055_pa045a08║自云教化四輩檀越造一切經。人中像十軀。閻羅王曰。沙門之體。必須
GA052n0055_pa045a09║攝心守道。志在禪誦。不干世事。不作有為。雖造作經像。正欲得它人財
GA052n0055_pa045a10║物。既得它物。貪心即起。既懷貪心。便是三毒不除。具足煩惱。亦付司。仍
GA052n0055_pa046a01║與雲謨最同入黑門。有一比丘云是靈覺寺寳真。自云出家之前。嘗作
GA052n0055_pa046a02║隴西太守。造靈覺寺成。即棄官入道。雖不禪誦。體拜不缺。閻羅王曰。卿
GA052n0055_pa046a03║作太守之日。曲理枉法。刼奪民財。假作此寺。非卿之力。何勞說此。亦付
GA052n0055_pa046a04║司。青衣送入黑門。太后聞之。遣黃門侍郎徐紇依慧嶷所說即訪寳明
GA052n0055_pa046a05║等寺。城東有寳明寺。城內有般若寺。城西有融覺、禪林、靈覺等三寺。問
GA052n0055_pa046a06║智聖、道品、曇謨最、道弘、寳真等。皆實有之。議曰。人死有罪福。即請坐禪
GA052n0055_pa046a07║僧一百人。常在殿內供養之。詔不聽持經像沿路乞索。若私有財物造
GA052n0055_pa046a08║經像者任意。嶷亦入白鹿山居隱修道。自此以後。京邑比丘悉皆禪誦。
GA052n0055_pa046a09║不復以講經為意。
GA052n0055_pa046a10║出建春門外一里餘至東石橋。南北而行。晉太康元年造。橋南有魏朝時
GA052n0055_pa047a01║馬市。刑嵇康之所也。橋北大道西有建陽里。（大道東有綏民里。里內有河間劉宣明宅。神龜年中。宜明以直諫忤
GA052n0055_pa047a02║旨。斬於都市訖。目不瞑。尸行百步。時人談以枉死。宣明少有名譽。精通經史。危行及於誅死。）魏昌尼寺。閹官瀛州刺史李次壽
GA052n0055_pa047a03║所立也。在里東南角。即中朝時牛馬市處也。（刑嵆康所東臨石橋。此橋南北行。晉太康元年造。中朝時市南橋也。澄之
GA052n0055_pa047a04║等蓋見此橋銘。因而以橋為太康初造也。）石橋南道□有景興尼寺。亦閹官等所共立也。有金像
GA052n0055_pa047a05║輦。去地三丈。上施寳蓋。四面垂金鈴七寳珠。飛天伎樂。望之雲表。作工
GA052n0055_pa047a06║甚精。雖可揚搉。像出之日。常詔羽林一百人舉此像。絲竹雜伎。皆由旨
GA052n0055_pa047a07║給。建陽里東有綏民里。里內有洛陽縣。臨渠水縣門外有洛陽令楊機
GA052n0055_pa047a08║清德碑。綏民里東有崇義里。里內有京兆人杜子休宅。地形顯敞。門臨
GA052n0055_pa047a09║御道。時有隱士趙逸。云是晉武時人。晉朝舊事。多所記錄。正光初來至
GA052n0055_pa047a10║京師。見子休宅。嘆息曰。此宅中朝時太康寺也。時人未信。遂問寺之由
GA052n0055_pa048a01║緒。逸云。龍驤將軍王濬平吳之後。始立此寺。本有三層浮圖。用塼為之。
GA052n0055_pa048a02║指子休園中曰。此是故處。子休掘而驗之。果得塼數萬。并有石銘云。晉
GA052n0055_pa048a03║太康六年。歲次乙巳。九月四戌朔。八日辛巳。儀同三司襄陽侯王濬敬
GA052n0055_pa048a04║造。時園中果菜豐蔚。林木扶疏。乃服逸言。號為聖人。子休遂捨宅為靈
GA052n0055_pa048a05║應寺。所得之塼。還為三層浮圖。好事者遂尋問晉朝京師何如今日。逸
GA052n0055_pa048a06║曰。晉時民少於今日。王侯第宅與今日相似。又云。自永嘉已來二百餘
GA052n0055_pa048a07║年。建國稱王者十有六君。皆游其都邑。目見其事。國滅之後。觀其史書。
GA052n0055_pa048a08║皆非實錄。莫不推過於人。引善自向。苻生雖好勇嗜酒。亦仁而不煞。觀
GA052n0055_pa048a09║其治典。未為凶暴。及詳其史。天下之惡皆歸焉。苻堅自是賢王。賊君取
GA052n0055_pa048a10║位。妄書生惡。凡諸史官。皆是類也。人皆貴遠賤近。以為信然。當今之人。
GA052n0055_pa049a01║亦生愚死智。惑已甚矣。人問其故。逸曰。生時中庸之人耳。及其死也。碑
GA052n0055_pa049a02║文墓志。莫不窮天地之大德。盡生民之能事。為君共堯舜連衡。為臣與
GA052n0055_pa049a03║伊皐等跡。牧民之官。浮虎慕其清塵。執法之吏。埋輪謝其梗直。所謂生
GA052n0055_pa049a04║為盜跖。死為夷齊。侫言傷正。華辭損實。當時構文之士慙逸此言。步兵
GA052n0055_pa049a05║校尉李澄問曰。太尉府前塼浮圖形製甚古。猶未崩毀。未知早晚造。逸
GA052n0055_pa049a06║云。晉義熙十二年。劉裕伐姚泓。軍人所作。汝南王聞而異之。拜為義父。
GA052n0055_pa049a07║因問何所服餌。以致長年。逸云。吾不閑養生。自然長壽。郭璞常為吾筮
GA052n0055_pa049a08║云。壽年五百歲。今始逾半。帝經步挽車一乘。遊於市里。所經之處。多記
GA052n0055_pa049a09║舊跡。三年以後遁去。莫知所在。（崇義里東有七里橋。以石為之。中朝時杜預之荊州出頓之所也。七里橋東一里。郭門開三道。時人號為
GA052n0055_pa049a10║三門。離別者多云相送三門外。京師士子送去迎歸。常在此處。）
GA052n0055_pa050a01║莊嚴寺。在東陽門外一里御道北。所謂東安里也。北為租場。里內有駙馬
GA052n0055_pa050a02║都尉司馬悅、濟州刺史刁宣、徐州刺史李真奴、豫州刺史公孫驤等四
GA052n0055_pa050a03║宅。
GA052n0055_pa050a04║秦太上君寺。胡太后所立也。在東陽門外二里御道北。所謂暉文里。里內
GA052n0055_pa050a05║有太保崔光、太傅李延寔、冀州刺史李韶、秘書監鄭道昭等四宅。並豐
GA052n0055_pa050a06║堂崛起。高門洞開。（趙逸云。暉文里是晉馬道里。延寔宅是蜀主劉禪宅。延寔宅東有俯和宅。是吳主孫皓宅。李韶宅是晉司空張華宅。）當時太
GA052n0055_pa050a07║后正號崇訓。母儀天下。號父為秦太上公。母為秦太上君。為母追福。因
GA052n0055_pa050a08║以名焉。中有五層浮圖一所。修剎入雲。高門向街。佛事莊飾。等於永寧。
GA052n0055_pa050a09║誦室禪堂。周流重疊。花林芳草。徧滿階墀。常有大德名僧講一切經。受
GA052n0055_pa050a10║業沙門。亦有千數。（太傅李延寔者。莊帝舅也。永安年中。除青州刺史。臨去奉辭。帝謂寔曰。懷甎（音專下同）之俗。世號難治。舅宜好用心。副朝廷所委。寔答曰。
GA052n0055_pa051a01║臣年追桑橋。氣同朝露。人間稍遠。日近松邱。臣已久乞閒退。陛下渭陽興念。寵及老臣。使夜行罪人。裁錦萬裡。謹奉明敕。不敢失墜。時黃門侍郎楊寬在帝側。不曉懷甎之義。私問舍人溫子
GA052n0055_pa051a02║昇。子昇曰。聞至尊兄彭城王作青州刺史。問其俗。賓客從至青州者云。齊土之民。風俗淺薄。虛論高談。專在榮利。太守初欲入境。皆懷甎叩首。以美其意。及其代下還家。以甎擊之。言其向背。
GA052n0055_pa051a03║速於反掌。是以京師謠語曰。獄中無繫囚。舍內無青州。假令家道惡。腹中不懷愁。懷甎之義起在於此也。）（潁川荀濟。風流名士。高鑒妙識。獨出當世。清河崔叔仁稱齊士大夫曰。齊人外矯仁
GA052n0055_pa051a04║義。內懷鄙吝。輕同羽毛。利等錐刀。好馳虛譽。阿附成名。威勞所在。側肩鼓人。求其榮利。甜然濃泅。譬於四方。慕勢最甚。號齊士子為慕勢諸郎。臨淄官徒布在京邑。聞懷甎慕勢。咸共恥之。唯
GA052n0055_pa051a05║崔孝忠一人不以為意。間其故。孝忠曰。營丘風俗。太公餘化。稷下儒林。禮義所出。今雖凌遲。足為天下模楷。荀濟人非許郭。不識東家。雖復莠言自口。未宜榮辱也。）
GA052n0055_pa051a06║正始寺。百官等所立也。正始中立。因以為名。在東陽門外御道南。所謂敬
GA052n0055_pa051a07║義里也。（里內有典虞曹）簷宇精淨。美於景林。眾僧房前。高林對牖。青松綠檉。連
GA052n0055_pa051a08║枝交映。多有枳樹。而不中食。有石碑一枚。背上有侍中崔光施錢四十
GA052n0055_pa051a09║萬。陳留侯李崇施錢二十萬。自餘百官各有差。少者不減五千已下。後
GA052n0055_pa051a10║人刊之。敬義里南有昭德里。里內有尚書僕射遊肇、御史中尉李彪、七
GA052n0055_pa052a01║兵尚書崔林、幽州刺史常景、司農張倫等五宅。彪、景出自儒生。居室儉
GA052n0055_pa052a02║素。惟倫最為豪侈。齋宇光麗。服玩精奇。車馬出入。逾於邦君。園林山池
GA052n0055_pa052a03║之美。諸王莫及。（倫造景陽山。有若自然。其中重巖複嶺。嶔崟相屬。深踐洞壑。遞遞連接。高林巨樹。足使日月蔽虧.懸葛靈蘿。能令風煙出入。崎嶇石路。似攫而通。崢
GA052n0055_pa052a04║嶸澗道。盤紆復直。是以山情野與之士遊以忘歸。天水人姜質。志性諫誕。麻衣葛巾。有逸民之操。見倫山愛之。如不能已。遂造庭山賦行傳於世。其辭曰。夫偏重者。愛昔先民之由樸由純。然
GA052n0055_pa052a05║則純樸之體。與造化而梁津。濠上之客。柱下之史。悟無為以明心。託自然以圖治。輒以山水為富。不以章甫為貴。任性浮沈。若淡兮無味。今司晨張氏。寳踵其人。巨量煥於物表。夭矯洞達其
GA052n0055_pa052a06║真。青松未剺其潔。白玉不比其珍。心托空而栖有。情入古以如新。既不專流蕩。又不偽華上。卜居動靜之間。不以山水為忘。庭起半丘半壑。聽以目達心想。進不入聲榮。退不為隱放。爾乃決
GA052n0055_pa052a07║石通泉。拔嶺簷前。斜與危雲等並。旁輿曲棟相連。下天津之高霧。納滄海之遠煙。纖列之狀一如古。崩剝之勢似千年。若乃絕嶺懸坡。蹭蹬蹉跎。泉水紆徐如浪削。山石高下復危多。五尋百
GA052n0055_pa052a08║拔。十步千過。則知巫山弗及。未審蓬萊如何。其中煙花霧草。或傾或倒。霜幹風枝。半聳半垂。玉蕋金莖。散滿堦墀。燃目之色。裂鼻之馨。既共陽春等茂。復與白雲齊清。或言神明之骨。陰陽之
GA052n0055_pa052a09║精。天地未覺生此。人鬼焉識其名。羽徒紛泊。色雜蒼黃。綠頭紫類。好翠連芳。白鶴生於異縣。丹足出自他鄉。皆遠來以臻此。藉水木以翱翔。不憶春於沙漠。遂忘秋於高陽。非斯人之感至。何
GA052n0055_pa052a10║侯鳥之迷方。豈下俗之所務。入神怪之異趣。能造者皆必詩。敢往者無不賦。或就麓風之地。或入多雲之處。□菊嶺與梅岑。隨春秋之所悟。遠為神仙所賞。近為朝士所知。求解脫於服似。預
GA052n0055_pa053a01║參次於山埵。子英遊魚於王質。王喬繫鵠於松枝。歌方丈不足以妙詠。此處態多奇。嗣宗聞之動魄。叔夜聽此驚魂。恨不能鑽地一出。醉此山門。別有王孫公子。遜遁儀容。思山念水。命駕相
GA052n0055_pa053a02║隨。逢岑愛曲。值石陵欹。庭為仁智之田。故能種此石山。森羅兮草木。長育兮風煙。孤松既能却老。半石亦可留年。若不坐臥兮於其側。春夏兮其遊陟。白骨兮徒自朽。方寸兮何所憶。）
GA052n0055_pa053a03║平等寺。廣平武穆王懷捨宅所立也。在青陽門外二里御道北。所謂孝敬
GA052n0055_pa053a04║里也。堂宇宏美。林木蕭森。平臺複道。獨顯當世。寺門外有金像一軀。高
GA052n0055_pa053a05║二丈八尺。相好端嚴。常有神驗。國之吉凶。先炳祥異。孝昌三年十二月
GA052n0055_pa053a06║中。此像面有悲容。兩目垂淚。遍體皆溼。時人號曰佛汗。京師士女空市
GA052n0055_pa053a07║里往觀之。有一比丘以淨綿拭其淚。須臾之間。綿溼都盡。更換以他綿。
GA052n0055_pa053a08║俄然復溼。如此三日乃止。明年四月。尔朱榮入洛陽。誅戮百官。死亡塗
GA052n0055_pa053a09║地。永安二年三月。此像復汗。士庶復往觀之。五月。北海王入洛。莊帝北
GA052n0055_pa053a10║巡。七月。北海大敗。所將江淮子弟五千餘人盡被俘虜。無一得還。永安
GA052n0055_pa054a01║三年七月。此像悲泣如初。每經神驗。朝野惶懼。禁人不聽觀之。至十二
GA052n0055_pa054a02║月。尔朱兆入洛陽。擒莊帝。崩於晉陽。在京宮殿空虛。百日無主。唯尚書
GA052n0055_pa054a03║令司州牧樂平王尔朱世隆鎮京師。商旅四通。盜賊不作。建明二年。長
GA052n0055_pa054a04║廣王從晉陽赴京師。至郭外。世隆以長廣本枝疏遠。政行無聞。逼禪與
GA052n0055_pa054a05║廣陵王恭。（恭是莊帝從父兄也。正光中為黃門侍郎。見元义秉權。政歸近習。遂佯啞不語。不預世事。永安中遁於上洛山中。州刺史泉企執而送之。莊帝疑恭姦詐。夜遣
GA052n0055_pa054a06║人盜掠衣物。復拔刀劍欲煞之。恭張口以手指舌。竟乃不言。莊帝信其真患。令歸第。恭常住龍華寺。至時世隆等廢長廣而立焉。禪文曰。皇帝咨廣陵王恭。自我皇魏之有天下也。累聖開輔。
GA052n0055_pa054a07║重基衍榮。奄有萬邦。光宅四海。故道溢百王。德灝無外。而孝明晏駕。人神乏主。故柱國大將軍大丞相太原王榮。地實封陝。任惟外相。乃心王室。大懼崩淪。故摧立長樂王子攸以續絕業。庶
GA052n0055_pa054a08║九鼎之命日隆。七百之祚唯永。然羣飛未寧。橫流且及。皆狼顧鴟張。岳立棊峙。丞相一麾。大定海內。而子攸不顧宗社。讎忌勳德。招聚輕俠。左右壬人。遂虐甚剖心。痛齊鉗齒。豈直金板告怨。
GA052n0055_pa054a09║大鳥感德而已。於是天下之望。俄然已移。竊以宸極不可久曠。神器豈容無主。故權從眾議。暫馭兆民。今六軍南邁。已次河浦。瞻望帝京。赧然興愧。自惟薄寡。本枝疎遠。豈宜仰異天情。俯乖
GA052n0055_pa054a10║民望。唯王德表生民。聲高萬古。往以運屬殷憂。時遭多難。卷懷積載。括囊有年。今天眷明德。民懷奧主。曆數允集。歌訟同臻。乃徐發樞機。副茲竚屬。便敬奉璽綬。歸於別邸。王其寅踐成業。允
GA052n0055_pa055a01║執其中。雖休勿休。日慎一日。敬之哉。恭讓曰。天命至重。曆數匪輕。自非德協三才。功濟四海。無以入選帝圖。允當師錢。臣既寡昧。畿無先遠。景命雖降。不敢仰承。乞敢成旨。以允愚衷。又曰。王
GA052n0055_pa055a02║既德應圖籙。僉屬攸歸。便可允執其中。入光大麓。不勞揮遜。致爽人神。恭凡筆者三。於是即皇帝位。改號曰普泰。黃門恃郎邢子才為赦文。敍述莊帝枉然太原王之狀。廣陵王曰。永安手翦
GA052n0055_pa055a03║强臣。非為失德。直以天未厭亂。故逢成濟之禍。謂左右將筆來。朕自作之。直言。門下。朕以寡德。運屬樂推。思與億兆。同茲大慶。肆眚之科。一依恒式。廣陵杜口八載。至是始言。海內士庶咸稱
GA052n0055_pa055a04║聖君。於是封長廣為東海王。世隆加儀同三司、尚書令、樂平王。餘官如故。贈太原王相國、晉王。加九錫。立廟於芒嶺。首陽上舊有馬公廟。世隆欲以太原王功比周公。故立此廟。廟成為火所
GA052n0055_pa055a05║災。有一柱焚之不盡。後三日。雷雨。震電霹靂。擊為數段。柱下石及廟瓦皆碎於山下。復命百官議太原王配饗。司直劉季明議云不合。世隆間其故。季明曰。若配世宗。於宣武無功。若配孝明。
GA052n0055_pa055a06║親害其母。若配莊帝。為臣不終。為莊帝所戮。以此論之。無所配也。世隆怒曰。卿亦合死。季明曰。下官既為議臣。依禮而言。不合聖心。俘翦惟命議者咸嘆季明不避强禦。莫不嘆服焉。世隆既
GA052n0055_pa055a07║有忿言。季明終得無患。初世隆北叛。莊帝遣安東將軍史仵龍、平北將軍楊文義各領兵三千。守太行嶺。侍中源子恭鎮河內。及尔朱兆馬首南向。仵龍、文義等率先降。子恭見仵龍、文義等
GA052n0055_pa055a08║降。亦望風潰散。兆遂乘勝逐北。直入京師。兵及闕下。矢流王室。至是論功。仵龍、文義各封一千戶。廣陵王曰。仵龍、文義。於王有勳。於國無功。竟不許。時人稱帝剛直。彭城王尔朱仲遠。世隆之
GA052n0055_pa055a09║兄也。鎮滑臺。表用其下都督乙瑗為西兗州刺史。先用後表。廣陵答曰。已能近補。何勞遠聞。世隆侍宴。帝每言太原王貪天之功。以為己力。罪有合死。世隆等愕然。自是已後。不敢復入朝。輒
GA052n0055_pa055a10║專檀國權。兇懸滋甚。坐持臺省。家總萬機。事無大小。先至隆第。然後施行。天子拱己南面。無所干預。）永熙元年。平陽王入纂大業。始
GA052n0055_pa056a01║造五層塔一所。（平陽王、武穆王少子。）詔中書侍郎魏收等為寺碑文。至二年二月
GA052n0055_pa056a02║五日。土木畢功。帝率百僚作萬僧會。其日寺門外有石像無故自動。低
GA052n0055_pa056a03║頭復舉。竟日乃止。帝躬來禮拜。怪其詭異。中書舍人盧景宣曰。石立社
GA052n0055_pa056a04║移。上古有此。陛下何怪也。帝乃還呂。永熙三年七月中。帝為侍中斛斯
GA052n0055_pa056a05║椿所使。奔於長安。至十月終而京師遷鄴焉。
GA052n0055_pa056a06║景寧寺。太保司徒公楊椿所立也。在青陽門外三里御道南。所謂景寧里
GA052n0055_pa056a07║也。高祖遷都洛邑。椿創居此里。遂分宅為寺。因以名之。制飾甚美。綺柱
GA052n0055_pa056a08║珠簾。椿弟順。冀州刺史。順弟津。司空。並立性寬雅。貴義輕財。四世同居。
GA052n0055_pa056a09║一門三從。朝貴義居未之有也。普泰中。為尔朱世隆所誅。後捨宅為建
GA052n0055_pa056a10║中寺。
GA052n0055_pa057a01║出青陽門外三里御道北有孝義里。里西北角有蘇秦塚。塚帝有寳明寺。
GA052n0055_pa057a02║眾僧常見秦出入此塚。車馬羽儀若今宰相也。孝義里東即是洛陽小
GA052n0055_pa057a03║市。北有車騎將軍張景仁宅。（景仁、會稽山陰人也。景明年初從蕭買賣歸北。拜羽林監。賜宅城南歸正里。民間號為吳人坊。南來投化者多
GA052n0055_pa057a04║居其內。近伊洛二水。任其習御。里三千餘家。自立巷市。所賣口味。多是水族。時人謂為魚繁市也。景仁住此以為恥。遂徙居孝義里焉。時朝廷方欲招懷荒服。待吳兒甚厚。褰裳渡於江者。皆
GA052n0055_pa057a05║居不次之位。景仁無汗馬之勞。高官通顯。永安二年。蕭衍遣主書陳慶之送北海入洛陽。僭帝位。慶之為侍中。景仁在南之日。與慶之有舊。遂設酒引邀慶之過宅。司農卿驚彪。尚書右丞張
GA052n0055_pa057a06║嵩並在其座。彪亦是南人。唯有中大夫楊元慎、給事中大夫王咰是中原士族。慶之因醉謂蕭、張等曰。魏朝甚盛。猶曰五胡。正朔相承。當在江左。秦皇玉璽。今在梁朝。元慎正色曰。江左假息。
GA052n0055_pa057a07║僻居一隅。地多濕塋。攢育蟲蟻。堰土瘴癘。蛙黽共穴。人島同羣。短髪之君。無柕首之貌。文身之民。廩蕞陋之質。浮於三江。棹於五湖。禮樂所不沾。憲章弗能革。雖復秦餘漢罪。雜以華音。復閩
GA052n0055_pa057a08║楚難言。不可改變。雖立君臣。上慢下暴。是以劉劭殺父於前。休龍淫母於後。悖逆人倫。禽獸不異。加以山陰請婿賣夫。朋淫於家。不顧譏笑。卿沐其遺風。未沾禮化。所謂陽翟之民。不知癭之
GA052n0055_pa057a09║為醜。我魏膺籙受圖。定鼎嵩洛。五山為鎮。四海為家。移風易俗之典。與五帝而並跡。禮樂憲章之盛。淩百王而獨高。宜卿魚鱉之徒。慕義來朝。飲我池水。啄我稻梁。保為不遜。以至於此。慶之
GA052n0055_pa057a10║等見元慎清詞雅句。縱橫奔發。杜口流汗。合聲不言。於後數日。慶之遇病。心上急痛。訪人解治。元慎自云能解。慶之遂憑元慎。元慎即口含水噴慶之曰。吳人之鬼。住居建康。小作冠帽。短製
GA052n0055_pa058a01║衣裳。自呼阿儂。語則阿傍。菰稗為飰。茗飲作漿。呷啜專羹。唼嗍蠏黃。手把荳蔑。口嚼梹穗。乍至中土。思憶本鄉。急手速去。還爾丹陽。若其寒門之鬼。□頭猶脩。網魚漉鼈。在河之洲。咀嚼夔藕。
GA052n0055_pa058a02║桾拾鷄頭。蛙羹蚌臛。以為膳羞。布袍芒履。倒騎水牛。沅湘江漢。鼓棹遞遊。隨波翻浪。噞喁沈浮。白紵起舞。揚波發謳。急手速去。還爾揚州。慶之扶枕曰。楊君見辱深矣。自此後。吳見更不敢解
GA052n0055_pa058a03║語。北海尋伏誅。其慶之還奔蕭衍。用為司州刺史。欽重北人。特異於常。朱異怪而問之。曰。自晉宋以來。號洛陽為荒土。此中謂長江以北。盡是夷狄。昨至洛陽。始知衣冠士族並在中原。禮儀
GA052n0055_pa058a04║富盛。人物殷阜。目所不識。口不能傳。所謂帝京翼翼。四方之則。如登泰山者卑培塿。涉江海者小湘沅。北人安可不重。慶之因此羽儀服式悉如魏法。江表士庶。競相模楷。襃衣博帶。被及秣
GA052n0055_pa058a05║陵。）（元慎、弘農人。晉冀州刺史嶠六世孫。曾祖泰。從宋武入關。為上洛太守七年。背偽來朝。明元帝賜爵臨晉侯。廣琥郡、陳郡太守。贈凉州刺史。諡烈侯。祖撫。明經。為中博士。父辭。自得丘壑。不
GA052n0055_pa058a06║事王侯。叔父許。河南令、蜀郡太守。世以學行著聞。名高州里。元慎清尚卓逸。少有高操。任心自放。不為時羈。樂水愛山。好游林澤。博識文淵。清言入神。造次應對。莫有稱者。讀老莊。着言玄理。
GA052n0055_pa058a07║性嗜酒。飲至一石神不亂。常慷慨歎不得與阮籍同時生。不願仕宦。為中散。常辭疾退閑。未嘗修敬諸貴。亦不慶弔親知。貴為交友。故時人弗識也。或有人慕其高義。投刺在門。元慎稱疾高
GA052n0055_pa058a08║臥。加以意思深長。善於解夢。孝昌二年。廣陽王元淵初除儀同三司。總眾十萬討葛榮。夜夢着衰衣倚槐樹而立。以為吉徵。問於元慎。三公之祥。淵甚悅之。元慎退還告人曰。廣陽死矣。槐
GA052n0055_pa058a09║字是木傍鬼。廷後當得三公。廣陽果為葛榮所煞。追贈司徒公。終如其言。建義初。陽城太守薛令伯聞太原王銖百官。立莊帝。棄郡東走。忽夢射得雁。以問元慎。元慎曰。卿執羔。大夫執雁。君
GA052n0055_pa058a10║當得大夫之職。俄然令伯除為諫議大夫。京兆許超夢盜羊入獄。問於元慎。元慎曰。君當得城陽令。其后有功。封城陽侯。元慎解夢。義出萬途。簡意會情。皆有神驗。雖令與侯小乘。近令今百
GA052n0055_pa059a01║里。即是古諸侯。以此論之。亦為妙署。時人譬之周宣。及尔朱入洛陽。即棄官。與華陰隱士王騰周遊上洛山。）孝義里東市北有殖貨里。里
GA052n0055_pa059a02║內有太常民劉胡。兄弟四人。以屠為業。永安年中。胡煞猪。猪忽唱乞命。
GA052n0055_pa059a03║聲及四鄰。鄰人謂胡兄弟相毆鬬而來觀之。乃猪也。即捨宅為歸覺寺。
GA052n0055_pa059a04║合家人入道焉。普泰元年。此寺金像生毛。眉髮悉皆具足。尚書左丞魏
GA052n0055_pa059a05║季景謂人曰。張天錫有此事。其國遂滅。此亦不祥之徵，至明年而廣陵
GA052n0055_pa059a06║被廢死。
GA052n0055_pa059a07║高阮案
GA052n0055_pa059a08║○本卷出建春門外一里餘至東石橋條。以石橋綰橋南北之魏昌、景興、靈應等三寺。如隱堂本將此一條裂
GA052n0055_pa059a09║為四節。以東石橋一節誤屬上崇真寺條之末。以魏昌寺、景興寺兩節各為獨立之一條。以杜子休宅即靈應
GA052n0055_pa059a10║寺一節亦為獨立之一條。惟首行不高出一字。今合此四者為獨立之一條。
GA052n0055_pa060a01║○本卷秦太上君寺條子注帝謂實曰懷甎之俗句。甎字下有音專下同四字。當為後羼入之音注。存之而
GA052n0055_pa060a02║標以括號。
GA052n0055_pa060a03║○本卷出青陽門外條。如隱堂本屬景寧寺建中寺條之末。然實與二寺俱無涉。今以為獨立之一條。
GA052n0055_pa060a04║
GA052n0055_pa060a05║
GA052n0055_pa060a06║
GA052n0055_pa060a07║
GA052n0055_pa060a08║
GA052n0055_pa060a09║
GA052n0055_pa060a10║洛陽城東伽藍記卷第二