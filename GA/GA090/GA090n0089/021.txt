GA090n0089_p0757a01║天台山方外志卷第二十一
GA090n0089_p0757a02║天台山幽溪沙門傳燈撰
GA090n0089_p0757a03║文章考
GA090n0089_p0757a04║明夏鍭：遊石橋記遊石橋必自國清始。由國清憇足佛隴，常止宿焉，余願之
GA090n0089_p0757a05║久矣。是日，與潘堯卿、王子春，同宿佛隴。明日，既十數里，山水漸益幽佳。結束會聚，窮為異
GA090n0089_p0757a06║觀，以日中至寺。僧德茂遇灾後，掃燼礫，覆草屋八九間。客來，覓袈裟，要客入坐；具茗菓，導
GA090n0089_p0757a07║客去。沿澗絕流有屋，負巖而出，曰曇花之亭。倚檻先得之。橫亘兩山，平臥飛泉，狀若梁欐。
GA090n0089_p0757a08║既償所願，去。由亭右下，揆其端而坐。隤雪之溜，驚雷之音，水石倐忽，耳目不暇。其下絕壑，
GA090n0089_p0757a09║延頸視之，窅然深色。踐履危峭，逡巡偃伏。一水自西北巖上飛出，適會在此。合流轉勢而
GA090n0089_p0758a01║來，趣下橋腹而滅。其間可三四十步，止者泓澄，動者峻激。分布石面，有所未浹，則皆滑淨
GA090n0089_p0758a02║可坐臥。余翫而樂之。既樂而去，復攀亭右，投橋下，循線路，披木葉。逶迤既徹，仰視石梁，已
GA090n0089_p0758a03║在半天。其下懸流數百尺，貯以石潭，深處黝黑。出其盈流兩山間，未究其極。始入，砰揈幽
GA090n0089_p0758a04║寂，凜神震魄，不暇為狀。徐窺梁下，見其縹渺疏明，呀豁澎湃，傾崖歕壑，驚珠駭玉，追霏杳
GA090n0089_p0758a05║蕩。與遊者接潤，悽眉愴目，疑有而無，宜其久而不欲去也。明日將行，復往一觀。既下而上，
GA090n0089_p0758a06║噫！可謂雄瓌絕特不常設者矣！余始疑其不為之於中州大國而於，此若有以列而藏之，
GA090n0089_p0758a07║使人不得見焉而以慕造物者之設，是亦詭矣！然又惜其名天下、更古今，而實不傳於外，
GA090n0089_p0758a08║是吾儕邦人之責也。於是始為辭，以遺聞而未見者。
GA090n0089_p0758a09║夏鍭：始得隱巖記余既得楊家𠀉，望其北，始指問之王子春、潘堯卿曰：「是崖
GA090n0089_p0759a01║然者，俗云開口巖。古之人未有至焉，今之人其有先吾二人者邪？」乃道北郭，至神蹟石祠。
GA090n0089_p0759a02║上山始折而東，出一嶂，仰見盤石覆載土山上。達其上，平正可憇。自其上仰而近焉，側如
GA090n0089_p0759a03║堂墻，危壓土山。上山行三百步，巖前列松守焉。人來如履門墻，若將睹其室家之奧也。始
GA090n0089_p0759a04║入，向之壓者起而覆焉，狀類立擔。墮其前如重階，階上可十數人居之。檐下視二三尺，皆
GA090n0089_p0759a05║異草託焉。鋪積綴插，間置鮮稿，如線如鉤；搖風滴雨，時墮一珠，可俯仰翫。周覽而息，酌酒
GA090n0089_p0759a06║還坐。嘉卉傍羅，攬不即除。松韻崖上，坐見根株。清意自涼，風來助之；蕩拂左右，涼納襟袖。
GA090n0089_p0759a07║眾皆意滿。堯卿唱聲，引指觸崖壁，笑曰：「此可無醉，可以其名為卻醉。」即呼而定居其上。則
GA090n0089_p0759a08║遙峯平參，明川微映，塍阜環麓，并目一見。而邑居不去，亦在左右背。比為清夢，如卻醉，而
GA090n0089_p0759a09║加隘。前有石三，如虎牛一字臥。石間橢平，可置席。余嘗假寐於此，遂以名。出清夢，無覆有
GA090n0089_p0760a01║臺，攀摩不可上。惟見重巖如危垣，古甓赤肌黑容，冠然藂蔓，佩然滋芳；潑藍為蘚，遺粟為
GA090n0089_p0760a02║苔。世有善工畫不欲售也，他日操梯從之，果得異焉。亘以淺檐布足於外而居其下。余手
GA090n0089_p0760a03║牽茅棘，墜之崖下，而進修掩，卻醉則巖之第二成也。余以其名為石閣，居其上，則松見親
GA090n0089_p0760a04║狎戲。拾巖上小石擲之，應手角角，入耳可喜。降而察之，始悟所謂無覆者，下一成其盡也。
GA090n0089_p0760a05║既盡且覆，所謂第二成者，始附土上壁下。復入，類人兩目。余以右為山㕑，堯卿呼左為石
GA090n0089_p0760a06║巢。廚以受壺斚，巢以設坐臥。名以其能。巢之覆展於廚宇下，津黑美蘚固其上，燦如聯星，
GA090n0089_p0760a07║可數玩。出石巢覆盡丈許，有穴如石巢而深，余不能易其名，曰「外石巢」。則升於其上，與松
GA090n0089_p0760a08║絜長，而巖之覽備矣。合而舉之，以名曰「隱巖」，始諱其陋。是巖也，遁於近，覆於青天之下，無
GA090n0089_p0760a09║一綸之翳而眼不察，誰守而固？誰匿而微？果有隱也哉！或曰：「是巖遺於人者，非也？」乃寘石
GA090n0089_p0761a01║其處。」
GA090n0089_p0761a02║盧濬：遊石橋諸山記余憂居既，大祥。以事出，得覽明巖諸寺。猶以石橋、華
GA090n0089_p0761a03║頂諸名地未了為缺也。越月餘，四月初三，約舍弟希大、姻契范同馨偕行。次日，予先詣五
GA090n0089_p0761a04║峯。俟之至，遂踰金、銀二地，抵大慈寺。寺前有「佛隴」二大字；東南有石盤，周遭四五丈，左書
GA090n0089_p0761a05║「天台山」三大字于石壁。皆體雋而畫勁，可羨也。俯瞰高明寺，隱隱叢莽新條中。予笑曰：「寺
GA090n0089_p0761a06║在山下，反曰高明，其禪家語乎？」住持清廉為具午餐訖，乃攀崖跨蹬，步陟始崇。途多水田，
GA090n0089_p0761a07║色腴種耗，蓋土高風厲故也。忽值平岡，藉草列坐，傾壺勸酬。同馨亦洗酒分乾餱於輿夫，
GA090n0089_p0761a08║撫勞之也。踰十里，入石橋界。山木翳焉，足以蔽日；澗泉洌焉，可以濯纓。怪石谽谺，鳥聲上
GA090n0089_p0761a09║下，恍非人世。暮始至其地，則友山許先生已在矣。懽敘茗餘，即邀予輩觀石橋。慕之久而
GA090n0089_p0762a01║欲見之劇，理勢然也。但暝色在山，未可飽玩耳。歸憇上方，僧明貴、德茂輩，具饘粥，納之。達
GA090n0089_p0762a02║旦為初五日，復詳覽焉。一橋橫架，如龍之臥；二流交墮，如玉之飄。水聲漰湃，心目俱悸，真
GA090n0089_p0762a03║奇境也。亭曰曇華，層簷翔舞；曰許來，狀似欹偪。橋下有古龍湫，深衍蓊葧，臨之暢爽。曰響
GA090n0089_p0762a04║空、曰佇真、曰瞻風、曰方廣諸亭，悉歸草萊；梵宮鐘樓，俱遭煨燼。惟賈秋壑塑像，巋然尚存，
GA090n0089_p0762a05║漫不可省。時有遊方二僧，掉臂橋上，如踐坦途，傍觀者危之。是日過天柱嶺，盤迴屈曲，鼻
GA090n0089_p0762a06║股交攻，磴級不可數計。兩崖惡樗嘉杞，大之可為棟梁，小之亦不失為樵爨，皆洋洋然倚
GA090n0089_p0762a07║陵谷。斤斧赦之，遠不可致故也。旁午至華頂，即善興寺膳焉。寺亦廢燬，僅餘數廊。而一峯
GA090n0089_p0762a08║孤峭，萬嶼拱羅。雲霞繡錯，杉檜蔚蒼，豈市諠塵擾所可擬哉？迤北書堂，云太白故址；墨池，
GA090n0089_p0762a09║云羲之洗硯處，渺無可稽。又北曰「望海尖」，煙色叅差，水光摩盪，東溟可彷彿焉者也。僧遺
GA090n0089_p0763a01║高，頗諳文墨，餘玄音、永春輩，皆明貴類爾。午後移宿天封寺，寺在華頂之下。中峙佛殿，穹
GA090n0089_p0763a02║窿宏敞。傍葺新楹，翕受風嵐。蔥蒨會矗，亦佳地哉！余啜粥畢，借臥宗甫榻。餘僧永顯、宗廣、
GA090n0089_p0763a03║宗逸，復攜酒饌即臥所。疑譚宗甫乃舊識，茲夕特與敘寒暄者也。明日下御嶺，至歡嶴，信
GA090n0089_p0763a04║宿周氏宅。古傳有願先生書堂，即其地也。山之高廣，寺之㳂革，并名公僊釋之題詠，則《郡
GA090n0089_p0763a05║志》與《一統志》在。謹按宋名臣晏公殊有云：「齊州靈巖、荊州玉泉、潤州棲霞、台州國清，世稱
GA090n0089_p0763a06║四絕。」余謂雁宕、武夷、四明與台石橋，當不在四絕之外。余在先帝時，曾使山東、直𫕙，得
GA090n0089_p0763a07║厯覽靈巖、棲霞諸處，迄今夢寐如覩。顧石橋在父母梓里之傍，念屢舉而屢輟者，積幾載
GA090n0089_p0763a08║矣！索于外而遺于內，窮其遠而忽其近，豈特游觀之病耶？幸今偷了之，可聚米几案。故鄙
GA090n0089_p0763a09║句有云：「父母此邦真了債自慶也。」又幸而筋力尚徤，歲月尚優，則雁宕、武夷、四明，期取次
GA090n0089_p0764a01║以盡。人而戀山水，豈若功名利祿有朝秦暮楚、得隴望蜀之議哉？抑古者謂「聞不如見，信
GA090n0089_p0764a02║而後言」，亦不特於遊觀而已。姑為之記。
GA090n0089_p0764a03║盧濬：厯寒、明諸寺記正德元年，春王正月，予以事詣峯尖山下，訪僧永彪
GA090n0089_p0764a04║于護國寺。薄暮，止予宿以覽焉。寺後羣巒擁踞，前橫阜如墉，左錢氏大墓、南梁代碑并二
GA090n0089_p0764a05║塔。僧永輝、永高、永壽與彪，皆善飲，十數觥不酩酊。予與從者謀曰：「茲去明巖諸地近，盍乘
GA090n0089_p0764a06║興一往，以償我夙願，可乎？」從者曰：「諾！」明早發跡過白巖，離護國二里許，而風景亦勝。中途
GA090n0089_p0764a07║雪和雨墜，瓊葩滿袖。下馬共入茆庵，老媼為瀹杖頭酒煖寒。從者以米飼馬，且曰：「若肩輿
GA090n0089_p0764a08║二僕，所費當不止此矣！」予頷其言。循董家廟小田舖，凡涉入九溪。溪夾梅花，清香疎影，潛
GA090n0089_p0764a09║披遙映，殆相得也。晚抵甯國寺，僧圓珠、圓覺、廣瑀出迓。寺坐崇崗，前田沃衍，東松陰可敵
GA090n0089_p0765a01║赤暑。是夜，宿圓球所。明日，蔣獻之近自京師還；偕其姪尚循、尚禹來視，邀至其家款酌。古
GA090n0089_p0765a02║名其地曰「泉井白湖」。湖環碧而井涵清，蓋佳所也。又明日，始就寒、明、道三君子陪焉。閱無
GA090n0089_p0765a03║字崖，狀類小碣。其傍傳為張駙馬遺跡。過泗洲巖，巖曠蹲道左，可酌可棲。徐至孟湖嶺，下
GA090n0089_p0765a04║馬躍入村居。何姓者酌茗，中渴甚快。何留宿甚勤，堅辭之。踰嶺尚循，策蹇少蹶。獻之厲聲
GA090n0089_p0765a05║曰：「莫走險地，其尚慎之哉！」予深是獻之之老成而更事如此也。時山扉盡掩暝色，路岐不
GA090n0089_p0765a06║辨一人。呼曰：「寒巖尚遠，盍止明巖，可乎？」遂從之，昏黑乃抵明巖。其寺門兩崖偪倔，正所謂
GA090n0089_p0765a07║八寸關者。僧德威臥病，其徒圓資、圓受、明序，煮白粥為餉。其戒明統、明乾，皆諳對句。達旦
GA090n0089_p0765a08║啟戶，則天日朗然。連陰重崖之地，而際此不啻覆盆之照，物類欣榮矣！二僧導至寺，迤西
GA090n0089_p0765a09║嵬巖壁削，飛瀑懸注，涎玉沫珠，春夏不涸。巖面隱隱有唐帽乘馬痕，傳為閭丘公像，漫無
GA090n0089_p0766a01║可考。旁石筍拔起，如大將軍特立。上有樹二本，鬱鬱然。寺後一洞，虛虛茫茫，可大旅會鼓
GA090n0089_p0766a02║樂，真極造化之妙；而斧鑿丹青，莫可施者。東兩巨巖，倚如合掌。其上竅漏日滴露，巖畔修
GA090n0089_p0766a03║藤綴拂，可攀援上下者。寺南亦有洞，中蓄一穴，飜碧凝甘，可澡襟滌胃者。揖別眾僧，攬轡
GA090n0089_p0766a04║悠悠。沿途皆奇巖瀞澗，晴光煙影，摩盪區寰間。午抵寒巖，僧房梵棟，餖餖山腰；正寒山子
GA090n0089_p0766a05║所居，軒窗開闔於紫翠者。後洞似明巖而邃深，可藏百駟。僧德遠老病，明日予與之別，語
GA090n0089_p0766a06║之曰：「我與汝，此生無再見期矣！」其徒圓明、圓聳，皆相顧泫然。策馬至廣嚴午餐。寺有鐘、名
GA090n0089_p0766a07║「貧婆」，語甚恠誕。有榮羅漢像，謂當時一老僧幻軀。僧宗英、宗明，理樵始歸。一戒朱姓者故
GA090n0089_p0766a08║家子，讀儒書，手筆硯索題，予辭焉。是日還宿甯國，僧德玻、慧鏡迭為觴具。蓋前度未覩，而
GA090n0089_p0766a09║今中敬焉者也。嗟夫！吾台古稱佛國，如明巖諸地之幽奇清勝，豈無至人如智顗、曇猷輩
GA090n0089_p0767a01║藏修於其間哉？予生長是邦，豈徒歆豔其地？亦將物色其人而與語焉。今所厯寺凡幾，所
GA090n0089_p0767a02║接僧徒凡幾，皆饜飫葷酒，弃其教如弁髦，則其他可知矣。信夫至人之不易得也！然而勤
GA090n0089_p0767a03║詩書，服耕鑿，敦天彝，安日用，以不畔乎先王之道，則賴吾道之存耳！幸生
GA090n0089_p0767a04║昭代者，其尚慎所從哉！途次曾語同遊者，咸不以予言為未是。既歸，為是月二十有八日，
GA090n0089_p0767a05║詳書此為記。
GA090n0089_p0767a06║僧佛樹：重裝羅漢記夫境隨心變，地假人興，古今一也。是以聖賢應跡，必
GA090n0089_p0767a07║有靈瑞。絕於人間，清淨蘭若，是其居止。致使三洲聞道，終顯賓頭之功；久萬遐齡，教資羅
GA090n0089_p0767a08║漢之德。神僧聖寺，呈祥山海之間；香氣鐘聲，相顯幽明之際。列于視聽，良史詮而不窮；備
GA090n0089_p0767a09║諸古老，口實仰而不絕。天台山者，乃震旦之奇境，五百應真，駐錫之地。天然石橋，雙澗合
GA090n0089_p0768a01║流。下有龍湫，幽深窈窕。晉時曇猷親入聖寺，五代錢王數感禎祥，非妄誕也。余先于京國
GA090n0089_p0768a02║大洪福寺，安定伯張公容請閱藏，教讀《高僧傳》。默識靈跡，無由得往。正德丁丑，同衣明輝
GA090n0089_p0768a03║同禮寶陀、育王，時來叅謁。及抵石梁，遍覽勝境，歡喜踴躍。上曇華亭，夜誦大乘，聞鐘磬聲，
GA090n0089_p0768a04║覩山水圓通應真之像。神異化現，三昧難測。天匠工巧，奇妙絕倫。仁孝太后書云：「是光
GA090n0089_p0768a05║菩薩手製，經厯年久，顏色脫落，山水傾頹。」弘治丁巳，黃邑清信士，率眾修葺。殿宇重新，并
GA090n0089_p0768a06║裝觀音等聖像三尊，唯五百應真未及營理。余同明輝歘立志願，重新修補。回京感　，御
GA090n0089_p0768a07║用監太監張公永，給施顏料工資；復蒙緇素相助，得遂先心。去歲己卯季冬，復轉石梁。本
GA090n0089_p0768a08║山住持沼公，一見欣接。孟春正月十有六日創工，四月一日工訖。以此良因，上祝
GA090n0089_p0768a09║皇圖永固，帝道遐昌；金枝挺秀，玉葉相承；光敷四海，涼蔭蒼生耳。因記之。正德十五年歲
GA090n0089_p0769a01║在庚辰孟夏四月初八日，敕賜雲惠寺三藏沙門佛樹撰
GA090n0089_p0769a02║葉良佩：天台山記天台山以高大之故，稱台嶽。又上應天之三台星，故自昔
GA090n0089_p0769a03║以靈異聞。予每過其地，輒欲往遊。人曰：「遊非踰月，不足以盡其奇。」予頃難之。會予免官歸，
GA090n0089_p0769a04║得故人新城黃尹速予遊。至則館于國清。要梅壑潘子與俱，而五峯、雙澗之勝，已得之行
GA090n0089_p0769a05║住坐臥間。時嘉靖壬寅四月望日也。潘子曰：「遊天台必自赤城始，此山之南門也。自是而
GA090n0089_p0769a06║北，則循佛隴訪石橋。東行則為天封華頂，西行則為萬年桃源；兩巖則為洞天、桐柏。」於是
GA090n0089_p0769a07║遂結束自赤城始。赤城山石純霞色，望之壁立，如城具雉堞。絕頂有浮屠七級，西北有玉
GA090n0089_p0769a08║京洞、金錢池，寺廢無僧已。復由故道尋九里松，月色在地，人行松影中。翌日遂北行，踰金
GA090n0089_p0769a09║地嶺，與察嶺相連；其下為漢隱士高察讀書堂。又五里，踰銀地嶺，至大慈寺前，觀「佛隴」二
GA090n0089_p0770a01║大字。寺僧曰：「此智顗師之初修地也。」又北則山水漸益幽佳。日[日/亥]抵石橋，先上曇華亭，倚
GA090n0089_p0770a02║檻觀之，見兩崖門立，而石橋橫亘其上，廣不盈咫。琥上人掉臂行之，無怖。山北左右肩，有
GA090n0089_p0770a03║雙泉飛出，合流而來，至橋乃伏出。其下瀉為瀑，可百餘丈，掛巖石間。既愜所聞，復由亭右
GA090n0089_p0770a04║麓下至新亭。接其端而坐，則見石橋已在半天；而隤雪之溜自空中，下擊潭水，作疾雷聲，
GA090n0089_p0770a05║震動林谷。於是乃大詫，以為奇觀。是夜，宿琥上人海會庵。天明復往觀之。兩日，乃從山西
GA090n0089_p0770a06║行，尋萬年寺。由鐵船峽度羅漢嶺，山縈水迴，每數里輒一曲。及至上方，地則砥平如仰盂。
GA090n0089_p0770a07║登妙蓮閤四眺，則八峯迴抱；而直南諸阜，纍纍如列㦸。排衙兩澗水，至寺門乃合流，縈迴
GA090n0089_p0770a08║南出。前林松杉成列，東澗古松數株，皆大十圍，有五六鸛鶴巢其上。每休坐樹陰，則聞鶴
GA090n0089_p0770a09║鼓牙及唳鶴之音，與風泉相雜，翛然非復人世。留信宿乃去，抵護國寺，出訪錢太師墓。從
GA090n0089_p0771a01║者曰：「由此東北行，至劉阮洞頗近。」會蔡舉人中甫、陳監元敏之適至，遂合策尋劉阮洞。洞
GA090n0089_p0771a02║去護國二里而遠，洞口如門，有古木神祠。沿澗而上，兩山繡璧參差夾水立。水隨山曲折，
GA090n0089_p0771a03║時潄石有聲，曰「鳴玉澗」。水壖草樹，芊綿東崦，特蔥蒨可喜，曰「桃花塢」。又折而北上，路漸艱
GA090n0089_p0771a04║澁。及水窮而路盡，有巨潭，渟澈如鏡。中有洞門，潛通山底，其深莫測。陳子曰：「此所謂金橋
GA090n0089_p0771a05║潭也，即劉晨、阮肇遇真處。」潭之南有盤石，可列坐以飲。於是取酒會飲其上，仰望三峯倚
GA090n0089_p0771a06║天，而東峯特秀。上有石如綰髻鬟，曰「雙女峯」。昔人見雙鬟戲水，或曰：「乃其精靈所為。」是日
GA090n0089_p0771a07║晡出山，憇白郎寺，觀巖石亦奇怪。是日遂循董家廟小田舖，涉三、四溪至廣嚴寺，閱貧婆
GA090n0089_p0771a08║鐘，謁榮師肉身像。師宋湻化間人，習禪定，多異跡，時呼為「榮羅漢」，死而不腐。是夕投宿甯
GA090n0089_p0771a09║國寺，寺在平原後壠。靡迤多古松，前浸巨塘，紫凝峯在數里外，寂厯可數。又明日，遂問道
GA090n0089_p0772a01║訪寒、明兩巖。明巖大畧如雁蕩靈巖，但差小爾。巖西面有唐帽乘馬痕，相傳為閭丘太守
GA090n0089_p0772a02║像。旁有大石筍如天柱峯。正北洞寬，下可列席旅會。南有小塘，外有八寸關。寒巖後洞，比
GA090n0089_p0772a03║明巖尤邃且廣，可容百駟。而梵宇亦宏敞，正寒山子所居。兩巖凡兩宿乃還，憇國清，黃君
GA090n0089_p0772a04║又先遣遊徼除華頂山路。再越日，乃偕潘子由顧儒嶺涉歡溪，訪齊處士顧歡讀書堂于
GA090n0089_p0772a05║普慶寺。及抵天封，鳥已投林。寺舊號「靈墟」，實智大師註解《涅槃經》處。佛殿極壯麗，有盤石、
GA090n0089_p0772a06║智者嶺、卓錫泉。北望一峯摩雲，即華頂也。詰旦，戒輿人緩行。上華頂即遇險，則下輿步行，
GA090n0089_p0772a07║以亭午至其上。中峯孤峭如華蓋，諸嶼拱羅。寺燬，僅餘數廊。眾木扶疏，多檜、杉、樿、櫧。其旁
GA090n0089_p0772a08║近地，有王羲之墨池、李太白讀書堂。又迤從北上，可三四里，有望海尖。登其絕頂，則錢唐
GA090n0089_p0772a09║煙樹、括蒼峯巒，皆隱約可見。東向觀海上雲濤，如環壁繚肪。予乃拊掌大呌，以為奇觀。薄
GA090n0089_p0773a01║暮移，宿天封。老瞿曇謂予曰：「華頂絕高處，舊有僧寮，可觀日出處。後有四風，毒不可居，故
GA090n0089_p0773a02║其寮亦廢。」又曰：「若自此南行，至文殊寺，上高由山脊行，則諸山皆在指顧。」予頷其言。詰朝，
GA090n0089_p0773a03║遂南行。至文殊寺，上高由山脊行，則凡邑內諸山，皆若翔舞奔躍在輿馬左右，如老瞿曇
GA090n0089_p0773a04║言。輿人曰：「直南為桐柏岡。若欲尋洞天宮，當東從橫路。」於是遂東。洞天宮已廢，獨玉霄峯
GA090n0089_p0773a05║重崖疊嶂，岑蔚如故。稍南有石門山，兩巖對峙如門，各高數十丈。將至澗底，乃有石橫亘
GA090n0089_p0773a06║如閾。奔湍來擊，閾如翻玉，練擂鼉鼓。予踞石注視久之，乃復循故道，行桐柏岡，過元明廢
GA090n0089_p0773a07║宮。又五里，抵桐柏宮。其地有臥龍、玉女、紫霄、玉霄、翠微、蓮華、玉泉、華琳、香琳，凡九峯，而宮
GA090n0089_p0773a08║當其心。平原曠衍，有村落、溪流、橋梁、水碓，道書稱為金庭洞天。吳赤烏初年，葛玄於此修
GA090n0089_p0773a09║真。至唐司馬子微，遂奉敕建為桐柏宮。宋改為崇道觀，今復為「桐柏宮」云。西北有瓊臺、雙
GA090n0089_p0774a01║闕，去宮可六七里。羽士曰：「遊瓊臺當先休足力。即至其處，又必去鞵，用行縢褁足，攀援蘿
GA090n0089_p0774a02║葛，乃得登。」是夕，止宿于黃雲堂。次日，早飯已，乃偕潘子攀登如其法。瓊臺三面皆翠壁，萬
GA090n0089_p0774a03║仞峭竪相向，如城郭周遭；而臺則南嚮懸居其中。折而東南可三里許，為雙闕。翠壁山至
GA090n0089_p0774a04║此忽中斷，對峙如闕門。路出其下，而澗水從之。然巖石皆陡絕，不可下觀。於是還坐瓊臺，
GA090n0089_p0774a05║而四壁之華葉，曜日含風，綺繡紛錯，飶香蓊鬱。俯瞷百丈，潭在臺左麓；紆繞雙闕，流入雲
GA090n0089_p0774a06║溪。屏息無譁，其聽益遠。真天台山之第一奇觀也。還宿黃雲，明日出洞門，盤折而下。行數
GA090n0089_p0774a07║里，至福聖莊觀瀑布。又迤而北至翠屏山觀三井，皆奇。初，予自元明宮來，謂桐柏已在平
GA090n0089_p0774a08║地。及觀瀑布、三井，始覺其地乃在眾山之上。乃復驚詫，以為大奇。夫以茲山之靈異且多
GA090n0089_p0774a09║奇如此；顧自近世以來，恆鮮異人宅之。即有遊覽者，亦憚於騖遠凌危，罕得窮其妙。予於
GA090n0089_p0775a01║是重為茲山懊惜。復從國清主僧道金借靜室，扄坐三日，譔斯記。
GA090n0089_p0775a02║薛應旂：天台山志天台山在縣北三里，神跡奇異。道書云：「是山高一萬八千
GA090n0089_p0775a03║丈，周迴八百里。山去天不遠，上應台星，超然秀出。路由福溪，水險而清。前有石梁，廣不盈
GA090n0089_p0775a04║尺，長數十丈。下臨絕澗，惟忘其身者，然後能濟。濟者梯巖壁、攀藤蘿，始得平路；見山之奇
GA090n0089_p0775a05║秀特異，列于青霄。上有瓊樓、玉闕、天堂、碧林、醴泉、芝草，凡諸勝概莫能名狀也。」舊有玉霄
GA090n0089_p0775a06║閣，又北三里，為赤城山。土皆赤色，狀似雲霞，望之如雉堞然。右有玉京洞，道書第六洞天
GA090n0089_p0775a07║也。宋咸平天聖中，投金龍玉簡於其中，上虞亦有玉京洞云。又四里，曰五峯。其峯有五，曰
GA090n0089_p0775a08║八桂、曰靈禽、曰祥雲、曰靈芝、曰映霞。前有雙澗合流，南注大溪。東橫山在縣東一十里，俗
GA090n0089_p0775a09║名「覆船山」。本天台山足。其上夷坦，中有三溪，冬溫夏洌。側又有淨池，以橫山據邑東，故曰
GA090n0089_p0776a01║「東橫」云。
GA090n0089_p0776a02║薛應旂：桐柏山志桐柏山在天台縣西北三十里。周圍九峯，曰紫霄、曰翠微、
GA090n0089_p0776a03║曰玉泉、曰臥龍、曰蓮花、曰華琳、曰玉女、曰玉霄、曰香琳。矗立霄漢，遠近相向。晉王羲之與
GA090n0089_p0776a04║支道林，嘗往來此山；至唐則司馬承禎居焉。承禎始隱于司馬悔山；睿宗召出，後復隱于
GA090n0089_p0776a05║此。金庭館在桐柏北。又三里，曰方𤅀山。按徐靈府小錄云：「由桐柏山北上一峯，上有平疇，
GA090n0089_p0776a06║間以陂池。前眺蒼峯，後即雲峯也。」長慶中，徐靈府居此。寶厯元年，賜今名。又二里，曰瓊臺
GA090n0089_p0776a07║山。轉南三里，曰雙闕山。兩峯萬仞，屹然相向。孫綽賦「雙闕雲聳而夾道，瓊臺中天而懸居」，
GA090n0089_p0776a08║即此也。有百丈潭，在兩山㵎盤間，繞麓入為雲溪云。九折峯在縣東北三十里，孫綽賦所
GA090n0089_p0776a09║謂「既充濟於九折，路威夷而修通」是也。玉霄峯在縣北三十五里，產香茅，號「小桐柏」。瀑布
GA090n0089_p0777a01║山在縣西四十里，一名紫凝山。產大葉茶。有瀑布泉，陸羽品為天下第十七水；與福聖、國
GA090n0089_p0777a02║清二瀑為三云。又五里，曰紫凝峯，與瑞龍、天柱、香爐、應澤四峯相望。蒼山在縣東四十里，
GA090n0089_p0777a03║界于甯海山峯，凌暎桐柏。其色蒼然，高插雲漢。石橋山在縣北五十里，旁有方廣寺，有石
GA090n0089_p0777a04║橋架兩崖間，龍形龜背。兩澗合流橋下，橋勢峭峻，過者目眩心悸。孫綽賦「跨穹窿之懸崖，
GA090n0089_p0777a05║臨萬丈之絕溟」，即此也。寒石山在縣西北七十里，有僊人洞，唐寒山、拾得二僧居之。旁有
GA090n0089_p0777a06║隱身巖。貞觀中，豐干禪僧謂閭丘太守曰：「寒山、拾得，即文殊、普賢後身也。」閭丘往見之，二
GA090n0089_p0777a07║人笑曰：「豐干饒舌邪！」隱身入巖中不出。有巖曰明巖，舊名暗巖。周顯德中，更今名。峭壁屹
GA090n0089_p0777a08║立，其下竅穴逶邃，日光穿漏，恠石森然。上有兩峯倒側，號合掌巖。西有泉，蔽崖而下。北至
GA090n0089_p0777a09║重巖，磐石品峙；常有光如月，號「石月」。寒山有「重巖我卜居，鳥道絕人跡」之詠，蓋謂是也。東
GA090n0089_p0778a01║有響巖，叩之鏘然。又十里，曰香爐峯，四望陰崖，垂隥萬仞，上多柏木。華頂峯在縣北六十
GA090n0089_p0778a02║里，高萬丈，周迴百餘里。東望滄海，俗稱「望海尖」。草木蕃蕪，夏有積雪，誠為別境，不類塵寰。
GA090n0089_p0778a03║王羲之遊西郡時，有墨池在焉。天柱山在縣西九十里，南有黃水峯。天姥峯在縣西北，與
GA090n0089_p0778a04║天台山相對。孤懸天表，下臨新昌、嵊縣。
GA090n0089_p0778a05║張存：遊國清記余久慕天台山之勝，曰國清、曰赤城、曰華頂、曰石橋、曰桐柏，非
GA090n0089_p0778a06║一處。歲在丁酉夏四月，因倭寓霞城中，邂逅識國清天印宗公，相與約著芒鞋、拄竹杖[打-丁+棄]，
GA090n0089_p0778a07║一月力，厯覽名勝，形諸遊錄。庶北還日，持以誇示於好事者。越五月十日乙丑，乃作國清
GA090n0089_p0778a08║之遊。國清由智者大師開山，示讖云「寺若成，國即清」，故名。日直辰，余擕孫一鵬出台邑，踏
GA090n0089_p0778a09║磚徑，至古石門。左柱旁石上有舊刻，曰萬松徑。去石刻約數十步，建浮屠二，為捍門。松廢
GA090n0089_p0779a01║而徑猶存。次踰舊止觀亭基，轉水口，經旁直門。二小浮屠前屹，一峯圓如覆釜，其名曰孤
GA090n0089_p0779a02║嶼。嶼下樹林夾徑；時宿雨初霽，翠色如滴。寺前雙澗合流，注萬工池，池上有七佛小浮屠。
GA090n0089_p0779a03║其東山之麓，舊有大浮屠，高九級；甃砌堅緻，插入霄漢。不知何年為何僧所建？惟五峯峙
GA090n0089_p0779a04║立，儼如青芙蓉競秀。中峯展翼，形如飛鳳凰，身垂至尾。尾前造白浮屠，分東西立，而殿據
GA090n0089_p0779a05║其中。真異境也。於是迤邐度迴瀾橋，入山門，登雨花亭。昔大師九旬談妙，諸天散花，故名。
GA090n0089_p0779a06║亭左有戒壇。初溈山來受戒時，寒山、拾得密知，往迎之。化二虎躍出叢莾中，溈山作怖勢，
GA090n0089_p0779a07║至今壇有遺址。轉東入方丈，求見天印。留坐，命童子進香茗。啜罷，解衣外閤上，延清風滌
GA090n0089_p0779a08║煩暑。聞雙洲水聲潺湲流不輟，頓覺胸襟塵慮盡空。已而夕陽西墜，四山白雲生。巖竇陰
GA090n0089_p0779a09║氣襲人，肌骨爽甚。天印引觀古殿基。殿後雷音堂，堂後振奎閤，閤後無畏室，後更好亭及
GA090n0089_p0780a01║寺前唐僧悟空創新羅園皆廢；但見煙草羅生，荊𣗥刺衣袂，使人懷感。再尋殿在舊聖倉
GA090n0089_p0780a02║香積廚，豐干騎虎之蹤，時隨煙銷鳥沒。至若寒山、拾得燒腳竈處；當閭丘問道，隱身入石
GA090n0089_p0780a03║巖，巖上奕碁盤；大師上足普明卓錫泉，數者宛然猶存。天印指五峯，謂中峯名八桂，東北
GA090n0089_p0780a04║峯名靈禽，西北峯名映霞，東南峯名祥雲，西南峯名靈芝，其雙澗則名螺溪。溪之源出峯
GA090n0089_p0780a05║頂龍湫，過湫入亂峯間。有水一泓極深，在佛隴山下，即大師放螺處。今約有巨蠣大蚌，久
GA090n0089_p0780a06║化為精。或時出石上作吼聲，則大風雨輒作。復命僕除道磨崖，讀〈噩夢堂塔銘〉，實先師潛
GA090n0089_p0780a07║溪宋太師撰。雨淋日炙，字畫剝落，讀不能句。轉西有窪池，雖歲大旱，水不涸。有譙國曹勳
GA090n0089_p0780a08║書曹源二大字於石上以表之。其餘寮名四禪堂、名三隱庵、名雲頂院、名古竺樓、名棲雲，
GA090n0089_p0780a09║皆占幽勝，不可盡記。至於大師示滅，塔全身於銀地嶺，去寺又十里，亦未能往瞻禮。此則
GA090n0089_p0781a01║遊天台之一勝也。
GA090n0089_p0781a02║張存：遊采煙次桃源記越己巳，余出國清，度盤迴嶺。路如羊腸，九迴盤
GA090n0089_p0781a03║旋而登之也。次踰羊蹄嶺，羊蹄者崗石，石散立若羊之蹄也。下至嶺麓，涉丹溪。溪上再登
GA090n0089_p0781a04║峻嶺曰「采煙」，而余友銘德周先生之居在焉。入其門，有重屋三楹，題曰攀桂樓。以其樓前
GA090n0089_p0781a05║桂枝相近可攀折，故名。先生聞客至山中，即與弟晟德出相見。茶話良久，引余觀聯槐，轉
GA090n0089_p0781a06║東入竹林中間坐。是時赤日正中，清陰布地；但覺涼飈翛翛然灑衣面襟。以松繼泉籟冷
GA090n0089_p0781a07║然洗耳，隔紅塵於物外，殊不知有炎暑氣。少頃，有二童子來，報治酒具已辦，相邀飲三五
GA090n0089_p0781a08║行。問二童子名，則先生孫也，長曰「本」，次曰「杏」。酒罷出林，行朮田。紫苗青蕋，香氣襲鼻。抵晚
GA090n0089_p0781a09║回，澡浴，復進茶。啜罷，各別就寢。如是者留連六七日。聞桃源去新昌縣不十里而近，因問：
GA090n0089_p0782a01║「桃源在天台山，何為今在新昌耶？」二先生曰：「新昌，古天台分邑，故桃源即天台山也。」余即
GA090n0089_p0782a02║往遊。行至桃源溪，度溪、穿蘿徑，約行五里許，見一古祠在亂山中。破屋三間，松蔓纏蔽，榜
GA090n0089_p0782a03║曰「劉阮廟」。像貌剝落，靈寢蕭然。出門四顧，居人遼遠。其入山古徑，樵牧罕到，荊棘蒙塞。遠
GA090n0089_p0782a04║望，雲山無盡，桃林遍嶺；野鳥山猱，悲鳴長嘯。偶問道於農家老父，對云：「此去入千山萬山，
GA090n0089_p0782a05║人煙斷絕。其中古桃樹，年深化為精魅，常迷人，不敢往云。」余乃悵然太息。即觀廟上溪流，
GA090n0089_p0782a06║泝源而上三、四里，皆亂石。角立縱橫，若牛闘狀，固非舟可行處。不知古今山川變易，同於
GA090n0089_p0782a07║滄海桑田然歟？抑昔所記桃源故事者，悉出於誕幻歟？頗記故老言：宋王介甫夜坐，梅月
GA090n0089_p0782a08║照軒窗，因取《易》讀之。忽有一姝，容顏姝麗，見介甫，自言知《易》。遂相與談論畫前妙理，實能
GA090n0089_p0782a09║發出人所未發處，介甫喜甚。間得報司馬君實，扣門來訪，介甫出迎，至軒中，彼姝即隱身
GA090n0089_p0783a01║不見。及司馬公出，彼姝復來。介甫怪而問之，對云：「妾乃此梅花月之妖；君實正人，妾不敢
GA090n0089_p0783a02║相見。」介甫默然。由此而推，梅花既能為妖，則桃花豈不能為精魅乎？使父老言信然，則昔
GA090n0089_p0783a03║劉阮所遇為夫婦者，果僊歟？抑精魅歟？彼世人妄意稱求僊者，其有幾人不為妖魅所迷
GA090n0089_p0783a04║歟？或曰：「按桃源洞，在天台護國寺東北二里，隱於山谷間。昔宋元祐中，有僧明照入山採
GA090n0089_p0783a05║藥。至一潭，水色澄澈，中有洞門，潛通山底，其深不測。歘見金橋跨水，二女未笄，戲於水上，
GA090n0089_p0783a06║如劉阮所見。此水僊之洞府也。元祐二年，邑令鄭至道聞之，往遊焉。即其境物之勝，名其
GA090n0089_p0783a07║澗曰鳴玉，石曰會僊，潭曰金橋，峯曰雙女、迎陽、合翠，塢曰桃花、迷僊，亭曰浮杯，事見《縣志》。
GA090n0089_p0783a08║此亦桃源之一驗也。」余曰：「既信見洞門深不可入，初豈劉阮獨可入與？謂二女化金橋可
GA090n0089_p0783a09║渡，何僧乃不渡與？蓋僧非實有見乎？此也猶夢說也。今不疑其夢而誣成其夢境也。」見世
GA090n0089_p0784a01║上名「桃源」者不一處，皆不可信，因書此以為世戒。
GA090n0089_p0784a02║張存：遊赤城記是月庚辰日，出國清，渡小石嶺，至赤城山之下。山周迴可十里，
GA090n0089_p0784a03║土皆頳色。時曦斜射，閃若霞彩。又山形類雉堞，故名「赤城」。其山下有寺，亦以此名。由晉義
GA090n0089_p0784a04║熙中，異僧曇猷尊者開山，初名崇善。至宋祥符中，賜改今額。余沿荷花蕩行，掬水滌手，然
GA090n0089_p0784a05║後入寺。惟正殿新剙，中塑設像，金輝碧暎，輪焉奐焉。殿前對石方塘，菱藻間生，嘉魚遊泳。
GA090n0089_p0784a06║水流入殿後放生池，瀉水刻，涵灌稻田數百畝。方怪問之，有僧出迓，乃掌天台僧教別澗
GA090n0089_p0784a07║源公。相邀茶罷，次承邑士周君以禮來會，遂出門厯覽。山之東麓，近上約百步，有巖極深，
GA090n0089_p0784a08║即尊者原造寺處，名「中巖」。後塑臥佛鎮之，改名「臥佛巖」。巖之西約數百步，昔梁定光古佛
GA090n0089_p0784a09║所創飛霞寺。寺故基轉而上，則有釋箋、結集二巖。釋箋者，有僧名湛然，荊溪人；居巖箋解
GA090n0089_p0785a01║天台教義，故名。而舊志訛作「釋籤」也。結集者，有僧名灌頂，字凌雲，章安人；依巖總緝天台
GA090n0089_p0785a02║教宗，故名。其二僧皆智者上足，故崇其教如此。巖之西玉京洞，按道家言，洞在赤城山右
GA090n0089_p0785a03║脇，名「玉真清平天」，為十大洞天之第六，九天司命茅君所蒞。其內周迴三百里，有金堂玉
GA090n0089_p0785a04║室，瑤花芝草。其下別有洞臺，方二百里，屬魏夫人所治。其說如此，今洞已壅塞，但可容坐
GA090n0089_p0785a05║三五人，不知其說何為然也？巖北有金錢池，相傳僧友曇蘭憇此，日誦經不輟。其山神名
GA090n0089_p0785a06║韋卿，奉金錢供養，僧弃于池中。歲久湮沒，亦不知其處。山之絕頂，有浮屠七級，昔梁岳陽
GA090n0089_p0785a07║王妃建。又有泉一泓，名僊人井，飛流噴沫，冬夏常不竭。去井數步，有尊者洗腸池。周池生
GA090n0089_p0785a08║青韭，色映澄泉可愛。詢諸父老，言：「尊者本應真化現。一日還石橋，將渡，有羅漢拒曰：『爾託
GA090n0089_p0785a09║神母胎時，曾過韭畦，猶帶葷氣，故不容入。』于是尊者回此，剖腹洗腸。今此韭近繞池叢生，
GA090n0089_p0786a01║餘遠處皆無，即其驗也。」其佛巖側有五百大神廟，甚靈。去廟西五里，有玉京觀。先是，尊者
GA090n0089_p0786a02║知神乃白蟒為孽，將戾止中巖，欲降之。時遇一老嫗，問途，嫗畏神不敢言。師強之，嫗既語
GA090n0089_p0786a03║師，若陰被神投之淵；師即飛錫救之，水立涸，因名其淵曰「乾溪」，至今猶存。及師至巖，宴坐
GA090n0089_p0786a04║次，神化猛虎數百咆哮，皆向師。既不能害，又現白蟒真形，呀然開口將噬師。師即飛錫入
GA090n0089_p0786a05║蟒口，柱其齦齶，不得合。曰：「且借老僧坐地三年。」神始知懼，皆來降伏懺罪；願求一舍地住，
GA090n0089_p0786a06║為師護法，師然之。神向寒巖鼓角凌空而去，自此人免蟒患。今玉京觀廢已久，惟赤城寺
GA090n0089_p0786a07║延奉尊者不絕。其日遊覽，不覺日抵暮。聞山下多虎患，不敢回國清，遂與周別借榻，宿別
GA090n0089_p0786a08║澗之丈室。
GA090n0089_p0786a09║張存：遊靈墟記余在佛隴，聞靈墟天封寺之勝，復往遊焉。於是擕僕，躡履山徑，
GA090n0089_p0787a01║時草露沾衣。次中途遙望，見通玄峯浮屠已倒壞，尚遺一二級舊址，實韶國師悟道處。寺
GA090n0089_p0787a02║久廢，荊𣗥迷道，惜不能往寓目。其悟道有偈云：「通玄峯頂，不是人間。心外無法，滿目青山。」
GA090n0089_p0787a03║至今僧俗猶能傳誦之。迤邐再踰雙溪嶺，始至天封。渡澗橋、登殿、瞻像。鐘樓、方丈皆存，昔
GA090n0089_p0787a04║智者大師第五思修地也。初大師入山，見一父老，告曰：「渡澗遇磐石，可止。」師如其言，遂結
GA090n0089_p0787a05║廬焉。前對瑞雲峯，故號靈墟。其註《涅槃經》，號智者嶺，中有卓錫泉。吁！世降教衰，叢林已銷
GA090n0089_p0787a06║鑠；獨寺前澗水潺湲東注，猶疑大師談妙未輟。已而大基緒公由謝國清寓止此墟，修習
GA090n0089_p0787a07║白業。一見逾舊知，遂借榻焉。實是月戊戌日也。
GA090n0089_p0787a08║張存：遊華頂峯記次二日，庚子，余拉緒公由天封寺轉西北行。遶山麓，穿竹
GA090n0089_p0787a09║徑，厯數十折；盤崗涉壑，約十餘里，始至華頂峯。所謂「華頂」者，以其峯頂上直「華蓋星」也。自
GA090n0089_p0788a01║峯南去約百步，有一隙地，勢坦夷廣袤，可三十畝。四山合抱，形如燕巢。林木蔥蒨，幽花異
GA090n0089_p0788a02║草，不知其名。每夜半，見海日初出，光射崗巒，如金芙蓉競秀。朝暮雲氣絪縕盤結，如幢、如
GA090n0089_p0788a03║蓋、如車輪，彌覆其上。直疑天造地設而然，非人世有也。由隋智者大師開山創寺，曰善興。
GA090n0089_p0788a04║前對桫欏峯，代有名僧嗣守之。寺前截澗疊石為三池，其名曰「滿日池」。南有圓阜，曰鉢盂
GA090n0089_p0788a05║峯。次入山門，有石方池，池水澄瑩。池之上為大雄寶殿，莊嚴鉅麗。殿後有說法之堂，東則
GA090n0089_p0788a06║為丈室，名「桫欏」。西則為延賓之軒，名曰「澹趣」。其寺僧數人，緒公皆引見。晚借榻宿西廡下。
GA090n0089_p0788a07║明興，約同志一二，躡屐遍覽幽勝。於是西去約二三里，有庵翼然，實為無見覩、窄庵偉、愚
GA090n0089_p0788a08║極英三祖塔之所。攢峯列壑，遠近圍遶，若護持於窣堵次者。再行二三里，有庵曰深雲，則
GA090n0089_p0788a09║為寂庵光、空叟聞、北源濟三塔在焉。蓋華頂在天台為極高，而此又在華頂，為尤高。地極
GA090n0089_p0789a01║僻，人跡稀到，唯終日與白雲為侶而已。過庵三四里，凌其絕頂有浮屠，即大師降魔之處。
GA090n0089_p0789a02║下視羣峯，不異培塿。其支隴高低，猶溟渤翠濤，層湧層出，誠奇觀也。其東有巖曰望海。僧
GA090n0089_p0789a03║指顧海水，僅一杯小。自巖轉北，有泉一泓，色正黑，曰羲之墨池。至于李白書堂舊址、定光
GA090n0089_p0789a04║招手石，當時有伏虎壇、鬼疊石、葛僊翁煉丹井、茶囿，皆在別峯。榛莽塞路，不能往視，乃回
GA090n0089_p0789a05║寺中。混眾一二日，然後知，自住持介然莊公而下，若首座南宗顯藏室、獨峯高等，皆清齋
GA090n0089_p0789a06║苦行之士。朝鐘暮鼓，焚修禮誦。叢林軌則，尚有可觀。反視余，大方未能及也。載考舊志，稱
GA090n0089_p0789a07║東有甘泉先生居。又有司馬子微，自號「白雲先生」，至此造室，食霞嚥日。及西天柱峯，永明
GA090n0089_p0789a08║壽九旬習定處。歲久皆蕪翳，不知所在。惟大師止觀法門，及後韶國師諸祖倡明禪宗，其
GA090n0089_p0789a09║風流麗澤，猶可想見於煙霞泉石間，至今皆未泯焉。承介然出示靈芝照律師十詠，屬余
GA090n0089_p0790a01║和。因勉續貂，遂成篇什。已錄在前詩編中。
GA090n0089_p0790a02║張存：遊佛隴大慈寺記至六月十日乙未，余出國清迴瀾橋。循澗轉東，
GA090n0089_p0790a03║行百餘步。當取路東嶺下，有巨石昻首俯入澗，若渴龜飲泉形。首上可容坐一二人垂釣。
GA090n0089_p0790a04║度澗遶西山麓，再行一二里，有石橫截澗流，高二三尺。中闢戶，水直瀉下如瀑布入石下
GA090n0089_p0790a05║潭。潭深不可測，或謂有龍蟄焉。此亦山水奇處。踰再度澗，迤邐登金地嶺。一盤一折，路若
GA090n0089_p0790a06║羊腸。漸至嶺㘭，訪古定光庵址。久已榛沒，近址農氓數家。其絕頂有古神祠半間。時暑雨
GA090n0089_p0790a07║驟作，趨入祠暫避。俄頃，雲氣晦冥，雷轟電掣。風雨雜樹聲，撼地震動，疑山麓忽變為大洋
GA090n0089_p0790a08║海。波濤洶湧之狀，可怖可駭。須臾，有耕樵夫數人，亦奔來避雨。詢大慈所在，云隔山僅一
GA090n0089_p0790a09║二里。不能去。比候雨歇，已迫暮。于是命僕輿在祠迴避雨。耕樵夫家借簑笠，冒雨出行。至
GA090n0089_p0791a01║寺，衣衫盡濕。目前境暗，已不辨人物。轉入別澗，退居借宿。明旦起，盥潄整冠服，謁祖堂。觀
GA090n0089_p0791a02║佛殿山門，欲倒未倒。方丈雖存，亦已上漏旁穿，可嘅也！次讀唐梁肅碑，宋楊傑贊，始知大
GA090n0089_p0791a03║慈寺皆負大雷嶺；兩隴合抱，形如燕巢。由隋智者大師開山，實定光授記銀地之所，是為
GA090n0089_p0791a04║佛隴。舊有普賢閤、淨名堂，大師手書《陀羅尼經》，皆廢失。惟高麗銅鈴杵、隋賜寶冠、太師宴
GA090n0089_p0791a05║坐巖、法鼓石、放螺溪，皆遺澤所在，至今猶存。已而披草尋徑，到祖塔所。近為民火延燬，劫
GA090n0089_p0791a06║灰瓦礫，滿目慘然。徒對窣堵處展三禮，欷歔而去。方假筆硯輯遊錄，惜本寺僧靡有孑遺。
GA090n0089_p0791a07║雖有別澗，猶為宦轍拘縶不在，其誰可與語者？故畧言于錄曰：「夫儒釋道，分為三教，余忝
GA090n0089_p0791a08║入儒，固無預二氏。竊聞自佛法流入中國至今，天下言教宗者，必歸天台；言禪宗必歸曹
GA090n0089_p0791a09║溪，是何耶？蓋教至天台大明，禪至曹溪而大傳，譬水木之有本源也。今禪之傳不傳，固未
GA090n0089_p0792a01║暇論。且如大師開示止觀之法門，因言顯道，而道在忘言；由漸證果，而果成離漸。行位兼
GA090n0089_p0792a02║圓，體用互攝，此趨般若者有徑，入涅槃者有筌也。其能有益于化度如此。」
GA090n0089_p0792a03║張存：遊桐柏宮記晨出石橋庵，度妙音亭，屈曲盤山磴，時夾磴皆大篛石箭
GA090n0089_p0792a04║竹。宿露滴石上苔，屐齒滑，不敢急步或旁睨他物。失顧視磴道石，因蹉跌仆地，傷足趾，苔
GA090n0089_p0792a05║綠汙衣袖。迤邐經鱉潭，潭一泓，深無涯底。相傳舊有黿拄潭中，年久已成精，徙居石橋下
GA090n0089_p0792a06║龍湫。每春夏夜則回潭乳卵。近因山農婦居上流，濯穢布被，觸污久不回。漸登察嶺，嶺有
GA090n0089_p0792a07║高察舊居，故名。行白沙道中，踰寒峯，歇篛嶺古龍祠。掬龍潭水飲潄，止道上渴。然後下峻
GA090n0089_p0792a08║嶺白公界，厯鳥道數十盤。攀蘿援蔓，始敢下前步；急以杖柱定，又復移後步。道上更多磥
GA090n0089_p0792a09║石卵，抵腳底，皮肉痛，皆生䟡蠒。疑從天上半墜，下萬仞塹。乃喚二僕左右扶挾約行十餘
GA090n0089_p0793a01║里，經洞天宮。山下有兩石對峙，狀如門扉，取道入宮。舊傳唐咸通中，道士葉藏質創道齋，
GA090n0089_p0793a02║號石門山居。後遇懿宗改名玉霄宮。地產香茅。宮久廢，荊榛塞道，不能住。再行，過元明宮
GA090n0089_p0793a03║舊址，問故家父老，言長慶中，有道士徐靈府居此，號「方瀛」。山形如槖駝卸寶。前對華蓋三
GA090n0089_p0793a04║圓峯，澗遶宮前流過，真佳境也。蕪廢矣！因借山家小憇，進午炊，留連久之。日將墜，出門勉
GA090n0089_p0793a05║行一二里，始至桐柏僊境，不覺心目豁然。挹山容、聽水聲，而塵心頓清矣！於是整衣冠，升
GA090n0089_p0793a06║殿瞻像，未暇周覽。次轉東行，度澗橋，橋上有亭，扁曰「溪山勝處」。入迎僊房，見道會常靜吳
GA090n0089_p0793a07║公，留坐。茶罷，直西茂青房，訪提點師呂、陳公。辭回迎僊，借榻焉。明興，乃觀中峯，形如飛鳳
GA090n0089_p0793a08║展翼。鳳身垂下，至尾則三清正殿在焉。殿前有黃籙醮壇，皆石甃。從壇南出山門，皆石徑。
GA090n0089_p0793a09║登會僊亭，亭下溪流，曲如梭形，曰「女梭溪」。福地二橋洞連，水流西山下。傍水南涯擁一石，
GA090n0089_p0794a01║形方如印，曰印山。東對劒崗。從印山轉南，水口為三井。一湮二在，其深不可測。下與海通，
GA090n0089_p0794a02║故名「海眼」。有龍蟄焉，旱禱輒響應。凡人臨井上，不敢高聲語笑。故夏英公竦銘云：「簫皷一
GA090n0089_p0794a03║鳴，雷雨大作。」其靈顯如此。境內周觀，址皆稻畦。諸水下溪，會於二井。井溢出，瀉巖下則為
GA090n0089_p0794a04║瀑布。由井東行，至洞門，山凡兩重，舊有亭廢。即前案桐柏嶺，嶺下有靈泉，曰透壺。遇春夏
GA090n0089_p0794a05║時，用銅錫瓶盛泉，自然滲出瓶外如汗流者，故名。次登亭址，回首北望，靈勝灼然呈露。其
GA090n0089_p0794a06║九峯曰華琳、香琳、臥龍、紫霄、翠微、玉泉、蓮花、玉霄、玉女。四圍還繞，隱如城郭，而觀當九峯
GA090n0089_p0794a07║之心。翠靄白雲，絪縕彌覆，朝暮萬狀。石林滴翠，澗泉潄玉。由觀西北望，取道僊人蹟，經龍
GA090n0089_p0794a08║潭至瓊臺，轉南至雙闕，皆翠壁萬仞，森倚相向。其玉泉、華琳二峯，當中峯後，分東西對峙。
GA090n0089_p0794a09║中闢如闕，闕後層巒疊巘，如排屏列幛。又如大將，屯軍百萬；扶槊環立，擁衛於中軍。旗鼓
GA090n0089_p0795a01║整然，雲煙遮護，真奇觀哉！按道家書言：「桐柏為金庭洞天，水有蘇玡琳碧，泉有石髓金漿。
GA090n0089_p0795a02║人得食之，後天不老」。又言：「吳有勾曲之金陵，越有桐柏之金庭。三災不至，洪波不興，實不
GA090n0089_p0795a03║死之福鄉，養真之靈境。」可不信歟？昔吳赤烏元年，有太極左僊翁葛玄，始開山卓庵，修煉
GA090n0089_p0795a04║大丹。感太乙三真人降，授《真一勸戒法輪妙經》。於是構降真院、奉經臺，後改為崇道觀，久
GA090n0089_p0795a05║廢。唐景雲中，詔為司馬煉師，名承禎，字子微，自號「白雲子」。復置觀，始名桐柏。方建堂，有雲
GA090n0089_p0795a06║五色見于上。唐史以為祥，禁封內四十里，毋得樵採。又按徐靈府小錄云：「煉師所居，黃雲
GA090n0089_p0795a07║常覆其上，故自頌云：『堂名黃雲，俯蔭真氣；壇名元晨，仰窺清景』。其東為煉形室，南為鳳軫
GA090n0089_p0795a08║臺，西為朝真之壇，北為龍章之閣。閣後眾妙臺，臺下醴泉井。其泉極甘，可以愈疾。皆已蕪
GA090n0089_p0795a09║廢。」至南渡，乾道中，曹開府勳重建三清殿。殿前經、鐘二樓，殿後上清閣，崇門修廡。政和六
GA090n0089_p0796a01║年，建徽宗元命殿，分院有六，曰藏經、三元、延賓、清虛、白雲、浴院，靡不崇飾煥麗。元既革宋，
GA090n0089_p0796a02║或廢或存。至元中道士王足庵，際遇世祖，宣授「純素仁靖真人」。遂即左崦舊白雲觀基建
GA090n0089_p0796a03║宮，曰「純素石崦」。曹開府沖嗇庵故址建宮，曰「仁靖」。厥後薦經兵燹，皆化為丘墟。今都紀止
GA090n0089_p0796a04║靜鮑公，新正殿山門，漸圖興復，亦當今觀門之柱石者。周遊厯覽，不覺抵夕，復回迎僊借
GA090n0089_p0796a05║榻。明日，偕道會吳公，出洞門，觀僊翁朝斗壇。壇西南下二步，有石如龜背，舊刻云「誥使徐
GA090n0089_p0796a06║公醮壇」。過妙樂觀故基，舊有王子晉吹簫臺。吳公指臺前巨石名「儀鳳」，至今飛鳥皆不棲。
GA090n0089_p0796a07║厯九曲徑，下至福聖觀廢址，亦吳赤烏年中葛僊翁建，初名天台觀。東北連丹霞洞，洞有
GA090n0089_p0796a08║「僊人拍手巖」。西北枕翠屏，其上即三井，水瀉為瀑布者。觀東百步，有柳泌故宅，名紫霄山
GA090n0089_p0796a09║居，久榛蔽不可往視。次經玉京觀，煙草凄迷，無復人跡，唯門前石柱僅存。余觀自古名山
GA090n0089_p0797a01║福地，宛然如昨；而人事興廢則如水上漚，乍起乍滅，靡有定止，是亦有數存焉。唯能修煉
GA090n0089_p0797a02║到神僊長生不老之鄉，既無生滅，曷有興廢？則不復為氣數之所囿矣！是月二十四日戊
GA090n0089_p0797a03║申到山，二十六日庚戌下山，修錄則二十七日辛亥也。
GA090n0089_p0797a04║張存：未遊次勝境記天台山最勝之境，大率皆已遊遍；唯寒、明二巖，萬年、
GA090n0089_p0797a05║無相二寺，共四處，為次勝者。或以甚遠，或以久廢，故皆不曾遊，而亦不必遊也。即其山水
GA090n0089_p0797a06║之有名者，聞諸老僧言，悉已瞭然于胸中矣。若寒巖者，在天台縣西七十里。高九百丈，周
GA090n0089_p0797a07║迴三十里。因寒山子得名，又名寒石。山前有磐石，曰宴坐峯。上方有石室，舊名「附石洞」。米
GA090n0089_p0797a08║芾扁曰「潛真」。四山環峙如郛郭，上矗霄漢，其下嵌空，絕類獅子呀然張口。口中置佛屋，不
GA090n0089_p0797a09║用瓦覆。由宴坐峯西，有石如筍，蘿蔓縈綴。再去筍西，隔兩崖有石梁，約數尺，架其上，險峻
GA090n0089_p0798a01║不可度。南有泉如屋霤，寺僧縻竹綆引之，汲用取足。前距山一里有洞，轉西二里，亂泉釃
GA090n0089_p0798a02║流巖竇間，散若龍髯，因號「龍鬚洞」。其石室前，有立石參差如侍衛，熒煌皆五色，故名「綬帶」。
GA090n0089_p0798a03║山內出石髓石脂，人得食之，長生不老。其絕頂有僊人石棺，蛻骨尚存。昔有僧就視，脛骨
GA090n0089_p0798a04║幾數尺。然鳥道人跡罕到，此一勝也。若明巖者，在縣西南，與寒巖里數同，舊名「暗巖」。巖前
GA090n0089_p0798a05║有石壁屹立，號「幽石」。其下竅穴，日光穿漏，中有僧全宰舊棲禪處。轉東數步，怪石森然；上
GA090n0089_p0798a06║有兩峯相並，名「合掌」。巖西有泉，蔽崖而下，渙若垂箔。寺僧用竹綆引，從高下墜，號水索。由
GA090n0089_p0798a07║北捫蘿而下，至重巖，磐石品列，即三隱嘯詠處。常有光如月，故名「石月」。寺東有響巖，扣之
GA090n0089_p0798a08║有聲。此二勝也。是二巖者，皆以路險遠甚，不曾遊。若萬年寺者，在縣西北，差近白沙側。初
GA090n0089_p0798a09║曇猷憇此。四顧，八峯回抱，雙澗合流。其曰八峯者，明月、桫欏、香火、大舍、銅魚、藏象、煙霞、應
GA090n0089_p0799a01║澤，皆秀色可挹，故卓錫。喜曰：「此真福田也。」東南有嶺曰「羅漢」，巨杉偃蹇，絜之百圍。凡供五
GA090n0089_p0799a02║百大士，必于是邀請。過西有西天太師庵，昔生身尚存。今荒蹊廢址，煙草凄然。此三勝也。
GA090n0089_p0799a03║若無相寺者，亦在縣西南，北近明巖路之半。唐咸通二年建，舊名「瑞龍」。其北巖曰「戲龍」。昔
GA090n0089_p0799a04║有僧師簡居之時，遇大旱，以杖扣龍，起霈雨，故名。境內有瀑布潭、石門徑、鹹水澗。峯五，曰
GA090n0089_p0799a05║瑞龍、天柱、香爐、紫凝、應澤。巖二，曰寶陀、羅漢。共十景，惜名存而寺廢。此四勝也。是二寺者，
GA090n0089_p0799a06║皆以僧絕廢久，不曾遊。則四勝者，雖不曾遊，是固不必遊矣。
GA090n0089_p0799a07║
GA090n0089_p0799a08║甯波府鎮海縣范揚春老爺助英洋二十四元信女范門馬氏助英洋二元
GA090n0089_p0799a09║光緒二十年清和月天台山真覺寺敏曦識
GA090n0089_p0800a01║
GA090n0089_p0800a02║
GA090n0089_p0800a03║
GA090n0089_p0800a04║
GA090n0089_p0800a05║
GA090n0089_p0800a06║
GA090n0089_p0800a07║
GA090n0089_p0800a08║
GA090n0089_p0800a09║天台山方外志卷第二十一終