GA090n0089_p0891a01║天台山方外志卷第二十六
GA090n0089_p0891a02║文章考
GA090n0089_p0891a03║晉孫興公：天台山賦（并序）天台山者，蓋山嶽之神秀也。涉海則有方丈、
GA090n0089_p0891a04║蓬萊，登陸則有四明、天台，皆玄聖之所遊化，靈僊之所窟宅。夫其峻極之狀，嘉祥之美，窮
GA090n0089_p0891a05║山海之環富，盡人神之壯麗矣！所以不列於五嶽，闕載於常典者，豈不以所立冥奧，其路
GA090n0089_p0891a06║幽迴？或倒景於重溟，或匿峯於千嶺。始經魑魅之塗，卒踐無人之境；舉世罕能登涉，王者
GA090n0089_p0891a07║莫由禋祀。故事絕於當篇，名標於奇紀。然圖像之興，豈虛也哉？非夫遺世翫道、絕粒茹芝
GA090n0089_p0891a08║者，烏能輕舉而宅之？非夫遠寄冥搜、篤信通神者，何肯遙想而存之？余所以馳神運思、晝
GA090n0089_p0891a09║詠宵興，俛仰之間，若已再升者也。方解纓絡，永託茲嶺。不任吟想之至，聊奮藻以散懷。
GA090n0089_p0892a01║太虛遼廓而無閡　運自然之玅有融而為川瀆　結而為山阜嗟台嶽之所奇挺　實神明之
GA090n0089_p0892a02║所扶持陰牛宿以曜峯　託靈越以正基繪根彌於華岱　直指高於九疑應配天於唐典　齊
GA090n0089_p0892a03║峻極於周詩邈彼絕域　幽邃窈窕近智者以守見而不知　仁者以路絕而莫曉哂夏蟲之
GA090n0089_p0892a04║疑冰　整輕翮而思矯理無隱而不彰　啟二奇以示兆赤城霞起以建標　瀑布飛流以界道
GA090n0089_p0892a05║覩靈驗而逐徂　忽乎吾之將行仍羽人於丹丘　尋不死之福庭苟台嶺之可攀　亦何羨於
GA090n0089_p0892a06║層城釋域中之常戀　暢超然之高情被毛褐之森森　振金策之鈴鈴披荒榛之蒙蘢　陟峭
GA090n0089_p0892a07║崿之崢嶸濟楢溪而直進　落五界而迅征跨穹隆之懸磴　臨萬丈之絕冥踐莓苔之滑石
GA090n0089_p0892a08║　搏壁立之翠屏攬樛木之長蘿　援葛藟之飛莖雖一冒於垂堂　乃永存乎長生必契誠於
GA090n0089_p0892a09║幽昧　履重險而逾平既克隮於九折　路威夷而修通恣心目之寥朗　任緩步之從容藉萋
GA090n0089_p0893a01║萋之纖草　蔭落落之長松覿翔鸞之裔裔　聽鳴鳳之嗈嗈過靈溪而一濯　疏煩想於心胸
GA090n0089_p0893a02║蕩遺塵於旋流　發五蓋之遊蒙追羲農之絕軌　躡二老之玄蹤陟降言宿　迄于僊都雙闕
GA090n0089_p0893a03║雲竦以夾路　瓊臺中天而懸居朱闕玲瓏於林間　玉堂陰映於高隅彤雲斐亹以翼櫺　皦
GA090n0089_p0893a04║日炯晃於綺疏八桂森挺以凌霜　五芝含秀而晨敷惠風佇芳於陽林　醴泉涌溜於陰渠
GA090n0089_p0893a05║建木滅景於千尋　琪樹璀璨而垂珠王喬控鶴以冲天　隱真飛錫以躡虛騁神變之揮霍
GA090n0089_p0893a06║　忽出有而入無於是遊覽既周　體靜心閑害馬已去　世事都捐投刃皆虛　目牛無全凝思
GA090n0089_p0893a07║幽巖　朗詠長川爾乃羲和亭午　遊氣高褰法皷琅以振響　眾香馥以暢煙肆覲天宗　爰集
GA090n0089_p0893a08║通僊挹以玄玉之骨　潄以華池之泉散以象外之說　暢以無生之篇悟遣有之不盡　覺涉
GA090n0089_p0893a09║無之有間泯色空以食跡　忽即有而得玄釋二名之同出　消一無於三幡恣語樂以終日
GA090n0089_p0894a01║　等寂默於不言渾萬象以冥觀　兀同體於自然
GA090n0089_p0894a02║白玉蟾：天台山賦天台之山　神僊景象周迴八百餘里　高聳萬八千丈實金
GA090n0089_p0894a03║庭之洞天　乃玉京之福壤霓裳羽節之隱顯有無　天簫雲璈之清虛璙喨赤烏吳王之修
GA090n0089_p0894a04║崇　景雲睿宗之興創琳宮蘃殿而壯麗千載　煙嶠松崖而塊奇萬丈雲隨羽客　在瓊臺雙
GA090n0089_p0894a05║闕之間鶴唳芝田　正桐柏靈墟之上丹元真人之身居赤城　左極僊翁而坐斷翠屏眾妙
GA090n0089_p0894a06║臺空而曠古陳迹　法輪院莊而何年授經藤蘿蔦蔓而夜月照白　蒿莾荊蓁而曉煙鎖青
GA090n0089_p0894a07║勢吞吳越而峻極紫霄　基彼柳史君之什地接蓬萊而臨滄海　形於韓釋本之銘千丈瀑
GA090n0089_p0894a08║布而上跨石橋　萬頃雲花而橫書佛隴三井龍蟠而水潄石吼　九峯虎嘯而風生樹壅紫
GA090n0089_p0894a09║檜封丹兮老幹不𣦸　碧泉潄玉兮飛流自湧玄璵蒼武之恠石天成　黃精白朮之靈苗僊
GA090n0089_p0895a01║種刳苔剔莓而尋訪真跡　斬竹縛茅而逃其俗冗昭慶院法輪院　雲間之雞犬相聞元明
GA090n0089_p0895a02║宮洞天宮　煙鎖之樓臺爭聳知天開地闢之久矣　信神刓鬼劃之奇哉萬頃碧琉璃之水
GA090n0089_p0895a03║　千層青翡翠之崖風響笙響　而子晉何在花香水香　而劉郎不回月洞風林之野鶴夜唳
GA090n0089_p0895a04║　雲溪月隴之山猨曉哀幽鳥一聲兮花落青澗　飛螢數點兮露濕丹臺丹霞飛華頂之峯
GA090n0089_p0895a05║　援天峻極紫霧銷方瀛之路　峭壁崔嵬椿庭檜殿之金磬敲風　竹院松齋之玉琴弄月翠
GA090n0089_p0895a06║檻丹楹兮山粢藻梲　碧眼蒼髯兮星冠羽褐丹爐灰冷而久兮不火　僊蛻壇高而知誰換
GA090n0089_p0895a07║骨金漿玉醴兮泉冽石髓　瓊樹琪林兮花開春雪鄰峯古寺之或顯靈異　古德聖僧之相
GA090n0089_p0895a08║傳衣鉢寒山拾得　興國清之伽藍智顗普明起　定光之法窟釋子耘藥　僊翁種茶春紉素
GA090n0089_p0895a09║蘭而秋摘黃菊　曉吸玄露而暮餐赤霞倚松長嘯而落月悲鶴　探芝歸來而斜陽噪鵶唐
GA090n0089_p0896a01║有甘泉而坐此翠石　漢其高察而隱于白沙馮雲翼於岑頭　種玉蓮而結子徐默希於巖
GA090n0089_p0896a02║頂　栽鐵樹以開花文章不療山水癖　身心每被溪山縛躡芒屩而杖蒼柯　披麻簑而載青
GA090n0089_p0896a03║篛攜黃癡而歸冲寒之庵　吟洞章而登凌虛之閣野鳥鳴嚶嚶　山花開灼灼玉霄峯上水
GA090n0089_p0896a04║嗚咽　華頂峯前雲寂寞煙駕浮空天渺渺　空翠舞蕭韶雲駢入洞風冷冷　洞門無鎖鑰登
GA090n0089_p0896a05║翠微而望香林　陟紫霄而顧玉泉僊花靈草而蒼翠無邊　千巖萬壑而森羅目前吟李白
GA090n0089_p0896a06║天台之詩　賡張籍天台之篇塵襟俗垢俱洗盡　兩袂飄飄身欲僊我欲駕青龍而呼白鶴
GA090n0089_p0896a07║　乘風飛去　瀛洲之外　方丈之巔
GA090n0089_p0896a08║覺如：赤城賦寄乾坤以成象　設名形以開圖萬不同而各異　齊一化而均夫天台
GA090n0089_p0896a09║之峯　一卷之多胡為赤城　拔然非他跋陟崔嵬　廷廷乎橫崗曲阿眺睨峻截　落落乎綴斗
GA090n0089_p0897a01║懸河寬兮綽兮　襟雲帶溪盤兮漫兮　飛虹舞霓木與石而爭砌　花與鳥而交迷其壯也麗
GA090n0089_p0897a02║冰霜以如炎　其雄也戴星日而長輝羣龍蟄而勢不撓　百獸作而形莫威越菖蒲以來人
GA090n0089_p0897a03║　祖蕭韶以紹基蟒虎既遠　僊靈亦嗤錫井成而韭萃　鐵筆化而文糜捫蘿躡蘚　割草分岐
GA090n0089_p0897a04║霞或飛而天自定　佛可臥而僧固宜今視昔為奚若　心與境咸自如研幻儀於水月　廸朗
GA090n0089_p0897a05║鑑於塵虛載行載止　載笑載欣徘徊萬象之中　獨露一真之外奚分刀頭取火　澗底疏芹
GA090n0089_p0897a06║寄蒲團於井石　據蒺黎以成勛安危不知　榮辱未分星兮日兮　上天開廓雲兮雨兮　下界
GA090n0089_p0897a07║雷奔經春御臘　即寒就溫一衲翩翩而寄適　三生寂寂以無由赤城之人　歸休歸休
GA090n0089_p0897a08║
GA090n0089_p0897a09║
GA090n0089_p0898a01║
GA090n0089_p0898a02║餘姚縣龍泉寺功順師太助洋二十四元
GA090n0089_p0898a03║甯海縣信女：葛周氏同桂助洋二十四元葛謝氏同蘭助洋一十二元
GA090n0089_p0898a04║光緒二十年荷月佛隴日種敏曦謹募
GA090n0089_p0898a05║
GA090n0089_p0898a06║
GA090n0089_p0898a07║
GA090n0089_p0898a08║
GA090n0089_p0898a09║天台山方外志卷第二十六終