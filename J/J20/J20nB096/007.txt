J20nB096_p0445a01║周易禪解卷第七
J20nB096_p0445a02║北天目道人蕅益智旭著
J20nB096_p0445a03║下經之三
J20nB096_p0445a04║【圖】（離下震上）
J20nB096_p0445a05║豐：亨，王假之，勿憂，宜日中。
J20nB096_p0445a06║家有妻妾則豐；國有多士則豐；觀心有事禪助道
J20nB096_p0445a07║則豐。豐則必亨，然非王不足以致豐，豐則可憂，而
J20nB096_p0445a08║勿徒憂，但宜如日之明照萬彙可也。
J20nB096_p0445a09║〈彖〉曰：豐，大也。明以動，故豐。王假之，尚大也；勿憂，宜日
J20nB096_p0445a10║中，宜照天下也。日中則昃，月盈則食，天地盈虛，與時
J20nB096_p0445a11║消息，而況於人乎？況於鬼神乎？
J20nB096_p0445a12║明而不動，動不以明，皆非王者之道，皆不可以致
J20nB096_p0445a13║豐，故惟王乃能尚大耳！所謂「勿憂，宜日中」者，亦非
J20nB096_p0445a14║止之令其不昃，正宜用其明以照天下，則不為豐
J20nB096_p0445a15║所蔽也。至于「昃、食、盈虛」，雖天地，不能違時，徒憂何
J20nB096_p0445a16║益？
J20nB096_p0445a17║〈象〉曰：雷電皆至，豐，君子以折獄致刑。
J20nB096_p0445a18║折獄如電之照，致刑如雷之威。天之雷電，偶一至
J20nB096_p0445a19║焉，常至則物必壞。君子之用刑獄，不得已爾！輕用
J20nB096_p0445a20║則民必傷。天之雷電必在盛夏，君子之用刑獄，必
J20nB096_p0445a21║于豐樂康阜之時。
J20nB096_p0445a22║初九：遇其配主，雖旬無咎，往有尚。〈象〉曰：雖旬無咎，過
J20nB096_p0445a23║旬災也。
J20nB096_p0445a24║他卦六爻，每以陰陽相應為得，所謂「沉潛剛克，高
J20nB096_p0445a25║明柔克」也。惟「豐」六爻，則陽與陽相得，陰與陰相得，
J20nB096_p0445a26║所謂「強弗友剛克，燮友柔克」也。初九剛正，遇九四
J20nB096_p0445a27║為其配主，互相砥礪。故「雖旬無咎」，而「往有尚」。若不
J20nB096_p0445b01║速往，至于過旬，不免日中則昃而有災矣！
J20nB096_p0445b02║六二：豐其蔀，日中見斗，往得疑疾。有孚，發若，吉。〈象〉曰：
J20nB096_p0445b03║有孚發若，信以發志也。
J20nB096_p0445b04║六二為「離」之主，至明者也。上與六五柔中合德，可
J20nB096_p0445b05║以互相資益，而六五為九四所隔，如「豐其蔀」而「日
J20nB096_p0445b06║中見斗」者焉。夫六五燮友，可以誠感，而不可以急
J20nB096_p0445b07║應，故往則反得疑疾，惟「有孚，發若」則吉。蓋「信」以除
J20nB096_p0445b08║疑；「發」以撤蔀也。蔀本無實，因疑故有，志發則疑除，
J20nB096_p0445b09║疑除則蔀撤，而見九二之日矣！五本賢君，故其志
J20nB096_p0445b10║可發。
J20nB096_p0445b11║九三：豐其沛，日中見沫，折其右肱，無咎。〈象〉曰：豐其沛，
J20nB096_p0445b12║不可大事也；折其右肱，終不可用也。
J20nB096_p0445b13║以剛正而居「離」體，可以照天下者也。應于上六，陰
J20nB096_p0445b14║陽交而霈然大雨，故于日中但見水沫紛飛，失王
J20nB096_p0445b15║假尚大之事，終不可以有為矣！明莫若左、動莫若
J20nB096_p0445b16║右，上六居「震」之極，妄動自傷，故在九三如折右肱，
J20nB096_p0445b17║此上之咎，非三咎也。
J20nB096_p0445b18║九四：豐其蔀，日中見斗；遇其夷主，吉。〈象〉曰：豐其蔀，位
J20nB096_p0445b19║不當也；日中見斗，幽不明也；遇其夷主，吉行也。
J20nB096_p0445b20║以陽剛為「震」之主，興雲蔽日，故為「豐蔀，見斗」，幸遇
J20nB096_p0445b21║初九剛正，如日方升而往有尚，力能等我而為夷
J20nB096_p0445b22║主，相與摧散陰霾，行照天下，不失豐亨之義，故吉
J20nB096_p0445b23║也。六二之「豐蔀見斗」，乃指六五被九四所蔽，今九
J20nB096_p0445b24║四則自「豐其蔀」，致使「日中見斗」，故以「位不當」，「幽不
J20nB096_p0445b25║明」責之。
J20nB096_p0445b26║六五：來章，有慶譽，吉。〈象〉曰：六五之吉，有慶也。
J20nB096_p0445b27║柔中居尊，而六二以信發之，雖全賴彼離明之德，
J20nB096_p0445c01║亦實由我能來之也。君臣合德，天下胥蒙其慶矣！
J20nB096_p0445c02║上六：豐其屋，蔀其家，闚其戶，闃其無人，三歲不覿，凶。
J20nB096_p0445c03║〈象〉曰：豐其屋，天際翔也；闚其戶，闃其無人，自藏也。
J20nB096_p0445c04║以陰居陰，處「震」之極，「豐」之上，拒絕「離」明，惟恐容光
J20nB096_p0445c05║之或照及我也。故「豐其屋」則堂高數仞，飛檐斜桷，
J20nB096_p0445c06║若欲翔于天際者；「蔀其家」則多設覆蔽，深自藏隱，
J20nB096_p0445c07║縱闚戶而闃若無人者。此乃從闇至闇，雖至三歲
J20nB096_p0445c08║猶不相覿，凶何如哉？「三歲」，言其甚久，亦以隔于九
J20nB096_p0445c09║三，共三爻故。
J20nB096_p0445c10║【圖】（艮下離上）
J20nB096_p0445c11║旅：小亨，旅貞吉。
J20nB096_p0445c12║日中則昃，月盈則食，故次「豐」之後明「旅」也。「豐」以尚
J20nB096_p0445c13║大，「旅」以小亨，貞豈有大小哉？在大則大、在小則小，
J20nB096_p0445c14║要不失其貞而已。不失其貞，則無往而不吉矣！
J20nB096_p0445c15║〈彖〉曰：旅，小亨。柔得中乎，外而順乎剛、止而麗乎明，是
J20nB096_p0445c16║以小亨，旅貞吉也。旅之時義大矣哉！
J20nB096_p0445c17║在外故名為「旅」，處「旅」莫尚于柔，用柔莫貴于得中；
J20nB096_p0445c18║得中則能順剛，而天下無難處之境矣！「止」故能隨
J20nB096_p0445c19║寓而安；「麗明」故能見機而作。此「旅」之貞，即「乾」之貞；
J20nB096_p0445c20║即「坤」之貞；即大易之貞也。從來大聖大賢，自天子
J20nB096_p0445c21║至于庶人，無不全以「乾」、「坤」、大易之貞而處「旅」；無不
J20nB096_p0445c22║即于「旅」時而具見「乾」、「坤」、大易之貞者，詎可以造次
J20nB096_p0445c23║而忽其時義之大哉？佛法釋者，下三土無非旅泊，
J20nB096_p0445c24║于三土中作大佛事，故時義大，若以寂光法身視
J20nB096_p0445c25║之，仍名「小亨」。
J20nB096_p0445c26║〈象〉曰：山上有火，旅。君子以明慎用刑而不留獄。
J20nB096_p0445c27║山如亭舍，火如過客，君子之省方巡狩也。法「離」之
J20nB096_p0446a01║明，法「艮」之慎，故刑可用而獄不可留。蓋設使留獄
J20nB096_p0446a02║不決，則不惟失「離」之明，亦且失「艮」之慎矣！觀心釋
J20nB096_p0446a03║者，念起即覺，覺即推破，不墮掉悔也。
J20nB096_p0446a04║初六：旅瑣瑣，斯其所取災。〈象〉曰：旅瑣瑣，志窮災也。
J20nB096_p0446a05║陰柔在下，不中不正，旅而瑣瑣者也。「瑣瑣」猶云屑
J20nB096_p0446a06║屑，由無高明遠大之志，所以自取其災。
J20nB096_p0446a07║六二：旅即次，懷其資，得童僕，貞。〈象〉曰：得童僕，貞，終無
J20nB096_p0446a08║尤也。
J20nB096_p0446a09║當「旅」之時，各以在上相近之爻為次、為處、為巢，而
J20nB096_p0446a10║陰宜依陽、陽宜附陰。今六二陰柔中正，順乎九三
J20nB096_p0446a11║之剛，故為「即次」。以陰居陰，而在「艮」體，為「懷其資」。下
J20nB096_p0446a12║有瑣瑣之初六，而無二心于我，為「得童僕，貞」。夫「即
J20nB096_p0446a13║次，懷資」猶屬外緣；「得童僕，貞」則由內德。有德如是，
J20nB096_p0446a14║可謂「旅貞吉」矣！故「終無尤」。
J20nB096_p0446a15║九三：旅焚其次，喪其童僕，貞厲。〈象〉曰：旅焚其次，亦以
J20nB096_p0446a16║傷矣；以旅與下，其義喪也。
J20nB096_p0446a17║三以四為其次，而以陽遇陽，又屬「離」體，故「焚其次」，
J20nB096_p0446a18║而亦可傷矣！又復過剛不中，處此旅時，猶不知所
J20nB096_p0446a19║以善與其下，致使童僕離心遠去，此豈人之罪也
J20nB096_p0446a20║哉？
J20nB096_p0446a21║九四：旅于處，得其資斧，我心不快。〈象〉曰：旅于處，未得
J20nB096_p0446a22║位也；得其資斧，心未快也。
J20nB096_p0446a23║君子行役，志元不在「資斧」，九四近附六五，聊可處
J20nB096_p0446a24║矣！以陽居陰，陰為資斧，猶云資糧，可以致用，故名
J20nB096_p0446a25║「資斧」。然五方在「旅」，不能即大用我以行其志，故雖
J20nB096_p0446a26║獲于處，而猶「未得位」也。既未得位，故雖「得其資斧」，
J20nB096_p0446a27║而于行道之心仍「未快」也。
J20nB096_p0446b01║六五：射雉一矢，亡，終以譽命。〈象〉曰：終以譽命，上逮也。
J20nB096_p0446b02║此正所謂「柔得中乎，外而順乎剛」者也。虛心以招
J20nB096_p0446b03║天下之賢以濟吾旅，如射雉者，雖或亡其一矢，終
J20nB096_p0446b04║必得雉，故人譽之，天命之矣！蓋以人合天，天必祐
J20nB096_p0446b05║之，名為「上逮」。
J20nB096_p0446b06║上九：鳥焚其巢，旅人先笑後號咷。喪牛于易，凶。〈象〉曰：
J20nB096_p0446b07║以旅在上，其義焚也；喪牛于易，終莫之聞也。
J20nB096_p0446b08║處「旅」莫尚于柔，今以剛不中正，而在「離」極，更無覆
J20nB096_p0446b09║護之者，如「鳥焚其巢」矣！先則以處高為樂故「笑」；後
J20nB096_p0446b10║則以焚巢無歸故「號咷」。「離」本有牝牛之德，乃以任
J20nB096_p0446b11║剛傲慢，不覺喪之，凶何如哉？然巢之焚，由其以旅
J20nB096_p0446b12║在上，乃是高亢加人，故義能招之，豈可歸咎于命
J20nB096_p0446b13║數？牛之喪，由其不知內省，驕矜自是，故禍生于所
J20nB096_p0446b14║忽，而終莫之聞，豈可怨尤于他人？
J20nB096_p0446b15║【圖】（巽下巽上）
J20nB096_p0446b16║巽：小亨，利有攸往，利見大人。
J20nB096_p0446b17║善處旅者，無入而不自得，不巽則無以自容矣！「巽」
J20nB096_p0446b18║以一陰入于二陽之下，陰有能而順乎陽以致用，
J20nB096_p0446b19║故「小亨」而「利有攸往，利見大人」也。觀心釋者，增上
J20nB096_p0446b20║定學，宜順于實慧以見理。
J20nB096_p0446b21║〈彖〉曰：重巽以申命。剛巽乎中正而志行，柔皆順乎剛，
J20nB096_p0446b22║是以小亨，利有攸往，利見大人。
J20nB096_p0446b23║君子之在「旅」也，得乎丘民而為天子。民有能而順
J20nB096_p0446b24║乎君，君則殷勤鄭重申吾命以撫綏之。蓋由剛「巽」
J20nB096_p0446b25║乎中正之德，故其志得行，故柔皆順之也。剛不中
J20nB096_p0446b26║正，則不足以服柔；柔不順剛，則亦不得小亨矣！「利
J20nB096_p0446b27║有攸往，利見大人」，正所以成其「小亨」。不往不見，何
J20nB096_p0446c01║以得亨也哉？
J20nB096_p0446c02║〈象〉曰：隨風巽，君子以申命行事。
J20nB096_p0446c03║風必相隨繼至，乃可以鼓萬物；君子必申明其命，
J20nB096_p0446c04║篤行其事，乃可以感萬民，故曰「君子之德風。」
J20nB096_p0446c05║初六：進退，利武人之貞。〈象〉曰：進退，志疑也；利武人之
J20nB096_p0446c06║貞，志治也。
J20nB096_p0446c07║初六，「巽」之主也。「巽」主于入，而陰柔每患多疑，故或
J20nB096_p0446c08║進而且退。夫天下事本無可疑，特其志自疑耳！決
J20nB096_p0446c09║之以「武人之貞」，則志治而天下事不難治矣！此所
J20nB096_p0446c10║云「武人之貞」，即〈彖〉所云「有攸往而見大人者也。」
J20nB096_p0446c11║九二：巽在床下，用史、巫紛若，吉，無咎。〈象〉曰：紛若之吉，
J20nB096_p0446c12║得中也。
J20nB096_p0446c13║九五陽剛中正，為「巽」之主，如坐床上，則九二「巽」德
J20nB096_p0446c14║之臣，固宜在床下矣。然以剛中得初六之順，未免
J20nB096_p0446c15║有僭竊之嫌，故必用「史」以紀吾所行；用「巫」以達吾
J20nB096_p0446c16║誠悃。「紛若」不敢稍疏，乃得中而「吉，無咎」也。
J20nB096_p0446c17║九三：頻巽，吝。〈象〉曰：頻巽之吝，志窮也。
J20nB096_p0446c18║以剛居剛，非能巽者，勉強學巽，時或失之。蓋志窮
J20nB096_p0446c19║則不止于志疑，疑可治而窮則吝矣。
J20nB096_p0446c20║六四：悔亡，田獲三品。〈象〉曰：田獲三品，有功也。
J20nB096_p0446c21║陰柔得正，為「巽」之主，順乎九五陽剛中正之君，此
J20nB096_p0446c22║休休有容之大臣，天下賢才皆樂為用者也，故如
J20nB096_p0446c23║「田獲三品」而有功。三品者，除九五君位，餘三陽皆
J20nB096_p0446c24║受其羅網矣。
J20nB096_p0446c25║九五：貞吉，悔亡，無不利。無初有終。先庚三日，後庚三
J20nB096_p0446c26║日，吉。〈象〉曰：九五之吉，位正中也。
J20nB096_p0446c27║雖有其德，苟無其位，則不敢變更；雖有其位，苟無
J20nB096_p0447a01║其德，則不能變更。九五蓋德位相稱者也，故得其
J20nB096_p0447a02║巽之貞，而亦「吉」亦「悔亡」亦「無不利」。然事既變更，則
J20nB096_p0447a03║是無初，變更得正，所以有終。又必丁寧于未更三
J20nB096_p0447a04║日之先，且豫揆度于既更三日之後，則吉也。盤庚
J20nB096_p0447a05║以之。
J20nB096_p0447a06║上九：巽在床下，喪其資斧，貞凶。〈象〉曰：巽在床下，上窮
J20nB096_p0447a07║也；喪其資斧，正乎凶也。
J20nB096_p0447a08║以陽剛居卦上，舉凡九五、九二之能巽者，皆在我
J20nB096_p0447a09║床下矣！而我方上窮而不知，故初六、六四之「資斧」，
J20nB096_p0447a10║皆為二、五所用，而不為我用。其凶也，是其正也，何
J20nB096_p0447a11║所逃乎？
J20nB096_p0447a12║佛法釋六爻者，初是「世間事禪」，有進有退；二是「空
J20nB096_p0447a13║慧」，宜史巫以通實相；三是「乾慧」，不能固守；四是「出
J20nB096_p0447a14║世間禪」，多諸功德；五是「中道正慧」，接別入圓，故無
J20nB096_p0447a15║初有終；上是「邪慧」，滅絕功德。
J20nB096_p0447a16║【圖】（兌下兌上）
J20nB096_p0447a17║兌：亨，利貞。
J20nB096_p0447a18║入則自得，自得則說。自得則人亦得之，人得之則
J20nB096_p0447a19║人亦說之矣！「說」安得不亨哉？然說之不以正，君子
J20nB096_p0447a20║不說，故利貞焉。《書》云：「無拂民以從己之欲，罔違道
J20nB096_p0447a21║以干百姓之譽。」
J20nB096_p0447a22║〈彖〉曰：兌，說也。剛中而柔外。說以利貞，是以順乎天而
J20nB096_p0447a23║應乎人；說以先民，民忘其勞；說以犯難，民忘其死。說
J20nB096_p0447a24║之大，民勸矣哉！
J20nB096_p0447a25║剛中則無情欲偏倚之私；柔外則無暴戾粗浮之
J20nB096_p0447a26║氣，此說之至正，天地同此一德者也。以此德而先
J20nB096_p0447a27║民，民自忘勞；以此德而犯難，民自忘死，即此是說
J20nB096_p0447b01║之大。民自勸而胥化于善，非以我勸民也。
J20nB096_p0447b02║〈象〉曰：麗澤兌，君子以朋友講習。
J20nB096_p0447b03║澤相麗則不枯竭，學有朋則不孤陋。以文會友，講
J20nB096_p0447b04║也；以友輔仁，習也。講而不習則罔；習而不講則殆。
J20nB096_p0447b05║講則有言不背于無言；習則無言證契于有言。又
J20nB096_p0447b06║講則即無言為有言；習則即有言成無言矣！
J20nB096_p0447b07║初九：和兌，吉。〈象〉曰：和兌之吉，行未疑也。
J20nB096_p0447b08║剛正無應，和而不同，得「兌」之貞者也，無私故未有
J20nB096_p0447b09║疑。
J20nB096_p0447b10║九二：孚兌，吉。悔亡。〈象〉曰：孚兌之吉，信志也。
J20nB096_p0447b11║剛中則誠內形外，自信其志，亦足以取信于天下
J20nB096_p0447b12║矣！
J20nB096_p0447b13║六三：來兌，凶。〈象〉曰：來兌之凶，位不當也。
J20nB096_p0447b14║六三為「兌」之主，何以凶哉？「乾」得「坤」之上爻而為「兌」，
J20nB096_p0447b15║以陽為體，以陰為用者也。若內無其體，徒欲外襲
J20nB096_p0447b16║其用以來取悅于人，則亂義必矣！君子所以惡夫
J20nB096_p0447b17║佞者。
J20nB096_p0447b18║九四：商兌，未寧；介疾，有喜。〈象〉曰：九四之喜，有慶也。
J20nB096_p0447b19║「兌」不可以不利貞也，三之來兌，何足戀惜？乃不忍
J20nB096_p0447b20║絕而商之，心必未寧，惟介然自斷，速疾勿遲，則「有
J20nB096_p0447b21║喜」矣！大臣不為諂媚所惑，天下且受其慶，不止一
J20nB096_p0447b22║身有喜而已。
J20nB096_p0447b23║九五：孚于剝，有厲。〈象〉曰：孚于剝，位正當也。
J20nB096_p0447b24║陽剛中正，誠內形外之至者也。故不惟可孚于君
J20nB096_p0447b25║子，亦可孚于剝正之小人，使彼改惡從善、反邪歸
J20nB096_p0447b26║正，而「有厲」焉。蓋既有其德，又有其位，故化道如此
J20nB096_p0447b27║之盛耳。
J20nB096_p0447c01║上六：引兌。〈象〉曰：上六引兌，未光也。
J20nB096_p0447c02║上六亦為「兌」主，然既無其體，惟思以悅引人，則心
J20nB096_p0447c03║事亦曖昧矣！三欲來四，上欲引五，其情態同。而三
J20nB096_p0447c04║不當位，故凶；上猶得正，故不言凶。
J20nB096_p0447c05║【圖】（坎下巽上）
J20nB096_p0447c06║渙：亨，王假有廟，利涉大川，利貞。
J20nB096_p0447c07║悅而後散之，謂公其悅于天下，而不獨樂其樂，故
J20nB096_p0447c08║「亨」也。既能與民同樂，則上可以悅祖考，故「王假有
J20nB096_p0447c09║廟」；遠可以悅四夷，故「利涉大川」。而悅不可以不正
J20nB096_p0447c10║也，故誡之以「利貞」。
J20nB096_p0447c11║〈彖〉曰：渙，亨。剛來而不窮，柔得位乎外而上同；王假有
J20nB096_p0447c12║廟，王乃在中也；利涉大川，乘木有功也。
J20nB096_p0447c13║九二剛來而不窮，六四柔得位乎外而上順于九
J20nB096_p0447c14║五，此能擴充「兌」卦剛中柔外之德，而渙其悅于天
J20nB096_p0447c15║下者也，安得不亨？又九五居上卦之中，此「王假有
J20nB096_p0447c16║廟」以悅祖考之象；乘「巽」木而涉「坎」水，此遠悅四夷
J20nB096_p0447c17║決定有功之象，而貞在其中矣！
J20nB096_p0447c18║〈象〉曰：風行水上，渙。先王以享于帝立廟。
J20nB096_p0447c19║風行水上，不勞力而波濤普遍。先王享帝以事天，
J20nB096_p0447c20║立廟以事先，盡其一念誠孝，即足以感通天下，恩
J20nB096_p0447c21║波亦無不遍矣！故曰「明乎郊社之禮，禘嘗之義，治
J20nB096_p0447c22║國其如視諸掌乎！」
J20nB096_p0447c23║初六：用拯馬壯，吉。〈象〉曰：初六之吉，順也。
J20nB096_p0447c24║初居「坎」下，受四之風而用「拯」，拯則出水而登陸矣！
J20nB096_p0447c25║「坎」于馬為美脊，今初六順于九二，故為「馬壯」而「吉」。
J20nB096_p0447c26║九二：渙奔其杌，悔亡。〈象〉曰：渙奔其杌，得願也。
J20nB096_p0447c27║此正〈彖傳〉所謂「剛來而不窮」者也，當渙時而來奔
J20nB096_p0448a01║據于杌，卓然安處中流，得其自悅悅他之願，故「悔
J20nB096_p0448a02║亡」。
J20nB096_p0448a03║六三：渙其躬，無悔。〈象〉曰：渙其躬，志在外也。
J20nB096_p0448a04║陰居「坎」體之上，六四上同上九之風而渙之，舉體
J20nB096_p0448a05║散作波濤以潤于物，志在外而不在躬，故「無悔」也。
J20nB096_p0448a06║六四：渙其群，元吉；渙有丘，匪夷所思。〈象〉曰：渙其群，元
J20nB096_p0448a07║吉，光大也。
J20nB096_p0448a08║此正〈彖〉所謂「柔得位乎外而上同」者也。陰柔得正，
J20nB096_p0448a09║為「巽」之主，上同九五，下無應與，盡渙其群以合于
J20nB096_p0448a10║大公，此則天下一家，萬物一體，名雖為「渙」，而實乃
J20nB096_p0448a11║有丘矣！聖人無己，無所不己，光明正大之道，豈平
J20nB096_p0448a12║常思慮所能及哉？
J20nB096_p0448a13║九五：渙汗，其大號；渙，王居無咎。〈象〉曰：王居無咎，正位
J20nB096_p0448a14║也。
J20nB096_p0448a15║發大號以與民同悅，如汗之發于中而浹于四體。
J20nB096_p0448a16║蓋四之渙群，由五為王而居于正位，四乃得上同
J20nB096_p0448a17║之，是故大號如汗渙于外，王居正位常在中，故無
J20nB096_p0448a18║咎也。
J20nB096_p0448a19║上九：渙其血，去逖出，無咎。〈象〉曰：渙其血，遠害也。
J20nB096_p0448a20║血者，坎之象；逖者，遠也。人有大患，為其有身。常情
J20nB096_p0448a21║執之，保為己躬；正理觀之，乃膿血聚，毒害本耳。上
J20nB096_p0448a22║九用六四之風以渙六三之躬。六三可謂忘身為
J20nB096_p0448a23║國，故「志在外」而無悔。然非上九為其「遠害」，則六三
J20nB096_p0448a24║何能興利乎？合六爻言之，九二如賢良民牧，承流
J20nB096_p0448a25║宣化；六四如名世大臣，至公無私；九五如治世聖
J20nB096_p0448a26║王，與民同樂；上九如保傅司徒，教民除害。初因此
J20nB096_p0448a27║而出險，既拔苦必得樂，故吉；三因此而忘我，既遠
J20nB096_p0448b01║害必興利，故無悔也。
J20nB096_p0448b02║【圖】（兌下坎上）
J20nB096_p0448b03║節：亨。苦節，不可貞。
J20nB096_p0448b04║水以風而「渙」，以澤而「節」。節則不潰不涸，而可以常
J20nB096_p0448b05║潤，故「亨」。夫過于渙必竭，故受之以節，然過于節則
J20nB096_p0448b06║苦，又豈可常守乎？
J20nB096_p0448b07║〈彖〉曰：節，亨，剛柔分而剛得中。苦節，不可貞，其道窮也。
J20nB096_p0448b08║說以行險，當位以節，中正以通，天地節而四時成。節
J20nB096_p0448b09║以制度，不傷財，不害民。
J20nB096_p0448b10║「得中」則不苦。苦則窮，窮則不可以處常；不苦則說，
J20nB096_p0448b11║說則并可以行險。惟節而當位，斯為中正，惟中正
J20nB096_p0448b12║故通而不窮。天有四時，王有制度，皆所謂「中正以
J20nB096_p0448b13║通」者也。
J20nB096_p0448b14║〈象〉曰：澤上有水，節。君子以制數度、議德行。
J20nB096_p0448b15║若冕旒、若宗廟、若樂舞、若階陛、若蓍龜、若爵祿等，
J20nB096_p0448b16║皆有其數以為度。制使各得其節，則無過與不及，
J20nB096_p0448b17║而不奢不儉。若見君、若事親、若接賓、若居喪等，皆
J20nB096_p0448b18║根乎德以成行。議使各當其節，則無過與不及，而
J20nB096_p0448b19║可繼可傳。如澤節水，稱其大小淺深，要使不潰不
J20nB096_p0448b20║涸而已。
J20nB096_p0448b21║初九：不出戶庭，無咎。〈象〉曰：不出戶庭，知通塞也。
J20nB096_p0448b22║節之義亦多矣！或時節、或裁節、或品節、或名節、或
J20nB096_p0448b23║樽節、或符節、或節制、或節文、或節限、或節操。今且
J20nB096_p0448b24║以時節言之，剛正而居下位，九二塞于其前，故順
J20nB096_p0448b25║時而止，「不出戶庭」。既知裁節，則品節、名節皆善矣！
J20nB096_p0448b26║復以節制言之，上應六四，水積尚淺，故宜塞使不
J20nB096_p0448b27║流也。
J20nB096_p0448c01║九二：不出門庭，凶。〈象〉曰：不出門庭，凶，失時極也。
J20nB096_p0448c02║若以時節言之，既在可為之位，又有剛中之德。六
J20nB096_p0448c03║三已闢其門，而乃上無應與，固守小節，豈非大失？
J20nB096_p0448c04║復以節制言之，上對九五，水積漸深，便宜通之使
J20nB096_p0448c05║流，胡須阻塞以致洪汎，豈非失時之極？
J20nB096_p0448c06║六三：不節若，則嗟若，無咎。〈象〉曰：不節之嗟，又誰咎也？
J20nB096_p0448c07║若以時節言之，陰不中正，居下之上，又為「悅」主，故
J20nB096_p0448c08║始則恣情適意而「不知節若」；後則憂患洊至而徒
J20nB096_p0448c09║有「嗟若」，自取其咎，無可以咎誰也。復以節制言之，
J20nB096_p0448c10║上對上六，水已汎濫，而澤口不能節之，徒有「嗟若」
J20nB096_p0448c11║而已，將誰咎乎？
J20nB096_p0448c12║六四：安節，亨。〈象〉曰：安節之亨，承上道也。
J20nB096_p0448c13║若以時節言之，柔而得正，居大臣位以承聖君，故
J20nB096_p0448c14║為「安節」，所謂太平宰相也。復以節制言之，下應初
J20nB096_p0448c15║九，塞而不流，任九五、上六之波及于物，而我獨享
J20nB096_p0448c16║其安，故「亨」。
J20nB096_p0448c17║九五：甘節，吉；往有尚。〈象〉曰：甘節之吉，居位中也。
J20nB096_p0448c18║陽剛中正，居于尊位，所謂當位以節者也。無過不
J20nB096_p0448c19║及，故甘而吉；行之無敝，故「往有尚」；自「居位中」，故非
J20nB096_p0448c20║失時極之九二所能阻礙。
J20nB096_p0448c21║上六：苦節，貞凶。悔亡。〈象〉曰：苦節貞凶，其道窮也。
J20nB096_p0448c22║若以時節言之，純陰而居「節」之極，固守不通，故其
J20nB096_p0448c23║道既窮，雖正亦凶。彼執為正，實非正也，惟悔而改
J20nB096_p0448c24║之則不窮，不窮則凶可亡矣！復以節制言之，水以
J20nB096_p0448c25║流下為其節操。六三「兌」口上缺，不能節制，故上六
J20nB096_p0448c26║盡其流下之「節」而不稍留，遂至枯竭而為「苦節」，故
J20nB096_p0448c27║曰「其道窮也」。
J20nB096_p0449a01║【圖】（兌下巽上）
J20nB096_p0449a02║中孚：豚魚，吉。利涉大川，利貞。
J20nB096_p0449a03║四時有節，故萬物信之，而各獲生成；數度德行有
J20nB096_p0449a04║節，故天下信之，而成其感應。「孚」者，感應契合之謂；
J20nB096_p0449a05║「中」者，感應契合之源也。由中而感，故由中而應，如
J20nB096_p0449a06║豚魚之拜風，彼豈有安排布置思議測度也哉？「中
J20nB096_p0449a07║孚」而能若豚魚拜風，則吉矣！然欲致此道，則「利涉
J20nB096_p0449a08║大川」而又「利貞」。蓋不涉川，不足以盡天下之至變；
J20nB096_p0449a09║不利貞，不足以操天下之至恒。不涉川，則不能以
J20nB096_p0449a10║境鍊心而致用；不利貞，則不能以理融事而立本
J20nB096_p0449a11║也。
J20nB096_p0449a12║〈彖〉曰：中孚，柔在內而剛得中，說而巽，孚乃化邦也；豚
J20nB096_p0449a13║魚，吉，信及豚魚也；利涉大川，乘木舟虛也；中孚以利
J20nB096_p0449a14║貞，乃應乎天也。
J20nB096_p0449a15║合全卦而觀之，二柔在內，則虛心善順，毫無暴戾
J20nB096_p0449a16║之私；分上下而觀之，兩剛得中，則篤實真誠，毫無
J20nB096_p0449a17║情欲之雜。「兌」悅則感人以和；「巽」順則入人必洽，故
J20nB096_p0449a18║邦不祈化而自化也。「信及豚魚」，猶言信若豚魚，蓋
J20nB096_p0449a19║人心巧智多而機械熟，失無心之感應，不及豚魚
J20nB096_p0449a20║之拜風者多矣！故必信若豚魚，而後可稱「中孚」也。
J20nB096_p0449a21║「巽」為木，為舟，浮于澤上，內虛而木堅，故能無物不
J20nB096_p0449a22║載，無遠不達。人之柔在內如虛舟，剛得中如堅木，
J20nB096_p0449a23║斯可歷萬變而無敗也。夫中孚即天下之至貞，惟
J20nB096_p0449a24║利貞乃成中孚，此豈勉強造作所成？乃應乎天然
J20nB096_p0449a25║之性德耳！試觀颶風將作，豚魚躍波，魚何心于感
J20nB096_p0449a26║風？風何心于應魚？蓋其機則至虛，其理則至實矣！
J20nB096_p0449a27║吾人現在一念心性亦復如是，不在內、不在外，不
J20nB096_p0449b01║在中間、不在過去，不在現在、不在未來，覓之了不
J20nB096_p0449b02║可得，可謂「至虛」。天非此無以為覆、地非此無以為
J20nB096_p0449b03║載、日月非此無以為明、鬼神非此無以為靈、萬物
J20nB096_p0449b04║非此無以生育、聖賢非此無以為道，體物而不可
J20nB096_p0449b05║遺，可謂「至實」。夫十方三世之情執本虛，而心體真
J20nB096_p0449b06║實，決不可謂之「虛」；天地萬物之理體本實，而相同
J20nB096_p0449b07║幻夢，決不可謂之「實」。是故柔與剛非二物，內與中
J20nB096_p0449b08║非二處也。知乎此者，方可名「貞」，方可「涉川」，方「信及
J20nB096_p0449b09║豚魚」而「吉」矣！
J20nB096_p0449b10║〈象〉曰：澤上有風，中孚，君子以議獄緩死。
J20nB096_p0449b11║澤感而風應，風施而澤受，隨感隨應，隨施隨受，此
J20nB096_p0449b12║中孚之至也。君子知民之為惡也，蓋有出于不得
J20nB096_p0449b13║已者焉。如得其情，則哀矜而勿喜，故于獄則議之；
J20nB096_p0449b14║功疑惟重，罪疑惟輕也，于死則緩之。與其殺不辜，
J20nB096_p0449b15║寧失不經也。如此，則殺一人而天下服，雖死不怨
J20nB096_p0449b16║殺者矣！
J20nB096_p0449b17║初九：虞，吉。有他不燕。〈象〉曰：初九虞吉，志未變也。
J20nB096_p0449b18║君子戒慎乎其所不睹、恐懼乎其所不聞，皆是向
J20nB096_p0449b19║一念未生前下手，即本體即功夫、即功夫即本體，
J20nB096_p0449b20║故能遯世不見知而不悔，而天地位焉、萬物育焉，
J20nB096_p0449b21║所謂「闇然而日章」者也。纔起一念，則名為「他」，則志
J20nB096_p0449b22║變而「不燕」矣！小人而無忌憚，行險徼倖，皆從此一
J20nB096_p0449b23║念構出，可不虞之于初也哉？「中孚」以天地萬物為
J20nB096_p0449b24║公，若專應六四，便名「有他」。
J20nB096_p0449b25║九二：鳴鶴在陰，其子和之；吾有好爵，吾與爾靡之。〈象〉
J20nB096_p0449b26║曰：其子和之，中心願也。
J20nB096_p0449b27║剛得中而居二陰之下，此正闇然日章者也。「鶴鳴，
J20nB096_p0449c01║子和」，感應並出于天然，豈有安排勉強？故曰「中心
J20nB096_p0449c02║願」也。子無專指，但取同德相孚之人。
J20nB096_p0449c03║六三：得敵，或鼓或罷，或泣或歌。〈象〉曰：或鼓或罷，位不
J20nB096_p0449c04║當也。
J20nB096_p0449c05║若以卦體合觀，則三與四皆所謂柔在內者也。今
J20nB096_p0449c06║以諸爻各論，則六三陰不中正，為「兌」之主，本應上
J20nB096_p0449c07║九而彼方登天獨鳴，不來相顧，近得六四，敵體同
J20nB096_p0449c08║類。故有時欣其所得，則「或鼓」；有時怨其所應，則「或
J20nB096_p0449c09║罷」；有時遙憶上九，則「或泣」；有時且娛六四，則「或歌」。
J20nB096_p0449c10║皆由無德，不能當位故也。
J20nB096_p0449c11║六四：月幾望，馬匹亡，無咎。〈象〉曰：馬匹亡，絕類上也。
J20nB096_p0449c12║柔而得正，陰德之盛者也，故如「月幾望」焉。六三妄
J20nB096_p0449c13║欲得我為匹，我必亡其匹，絕其類，乃上合于天地
J20nB096_p0449c14║萬物，為公之中孚而無咎也。
J20nB096_p0449c15║九五：有孚，攣如；無咎。〈象〉曰：有孚攣如，位正當也。
J20nB096_p0449c16║陽剛中正，居于尊位，德位相稱，天下信之，「攣如」而
J20nB096_p0449c17║不可移奪者也，然亦止盡中孚之道而已，豈有加
J20nB096_p0449c18║哉？故但曰「無咎」，亦猶圓滿菩提歸無所得之旨歟。
J20nB096_p0449c19║上九：翰音，登于天，貞凶。〈象〉曰：翰音登于天，何可長也？
J20nB096_p0449c20║剛不中正，居「巽」之上，卦之終，自信其好名好高情
J20nB096_p0449c21║見，而不知柔內得中之道者也。如雄雞捨其牝而
J20nB096_p0449c22║登鳴于屋，已為不祥，況欲登天？天不可登，人必以
J20nB096_p0449c23║為怪而殺之矣！何可長也？
J20nB096_p0449c24║【圖】（艮下震上）
J20nB096_p0449c25║小過：亨，利貞。可小事，不可大事。飛鳥遺之音，不宜上
J20nB096_p0449c26║宜下，大吉。
J20nB096_p0449c27║君子之制數度議德行也。使其節如天地四時，則
J20nB096_p0450a01║「豚魚」亦「信之」矣！夫豈有過也哉？自其不能應乎天
J20nB096_p0450a02║者，以「有他」而「不燕」，故過或生焉。然過從求信而生，
J20nB096_p0450a03║過則小矣！過生，而聖賢為之補偏救弊，如行過乎
J20nB096_p0450a04║恭；喪過乎哀；用過乎儉之類，未免矯枉過正，此亦
J20nB096_p0450a05║所謂小過也。夫求信而成小過，其過可改也，故「亨」；
J20nB096_p0450a06║矯枉而為小過，其過可取也，故「亨」。然必要于得正
J20nB096_p0450a07║而已矣！貞則小過便成無過；不貞則小過將成大
J20nB096_p0450a08║過，是故當小過時，但可為小事以祈復于無過之
J20nB096_p0450a09║地，不可更為大事以致釀成不測之虞。譬如飛鳥
J20nB096_p0450a10║已過，遺我以音，不宜上而宜下，上則音啞而我不
J20nB096_p0450a11║得聞、下則音揚而我得聞之。得聞鳥音，以喻得聞
J20nB096_p0450a12║我過而速改焉，則復于無過之地。過小，而吉乃大
J20nB096_p0450a13║矣。
J20nB096_p0450a14║〈彖〉曰：小過，小者過而亨也。過以利貞，與時行也。柔得
J20nB096_p0450a15║中，是以小事吉也；剛失位而不中，是以不可大事也，
J20nB096_p0450a16║有飛鳥之象焉。飛鳥遺之音，不宜上宜下大吉，上逆
J20nB096_p0450a17║而下順也。
J20nB096_p0450a18║小者即小事，小事有過，故仍不失其亨。設大者過，
J20nB096_p0450a19║則必利有攸往乃亨矣！惟與時行，故雖過不失其
J20nB096_p0450a20║貞。〈彖〉但言「貞」，〈傳〉特點出「時、行」二字，正顯時當有過，
J20nB096_p0450a21║則過乃所以為貞。倘不與時行，雖強欲藏身于無
J20nB096_p0450a22║過之地，亦不名為貞也。且人有剛柔二德，任大事
J20nB096_p0450a23║則宜用剛，處小事則宜用柔。今此卦柔得其中，得
J20nB096_p0450a24║中則能與時行，故「小事吉」。剛失位而不中，不中則
J20nB096_p0450a25║不能與時行，故「不可以大事」。且卦體中二陽爻如
J20nB096_p0450a26║鳥之背，外各二陰如舒二翼，有似飛鳥之象。鳥若
J20nB096_p0450a27║上飛，則風逆而音啞；鳥若下飛，則風順而音揚也。
J20nB096_p0450b01║錢啟新曰：「大過，大者過也，曰『剛過而中』；小過，小者
J20nB096_p0450b02║過也，曰『柔得中』。其所謂過，皆有餘之謂。大成其大，
J20nB096_p0450b03║如獨立遯世等事；小成其小，如過恭、過哀、過儉等
J20nB096_p0450b04║事。初不是過剛過柔，更不是過中，故『大過』之後，受
J20nB096_p0450b05║之以『坎』『離』之中；『小過』之後，受之以『既濟』『未濟』之中。
J20nB096_p0450b06║君子以天下與世論，須是『大過』；以家與身論，須是
J20nB096_p0450b07║『小過』。『大過』以剛大有餘為用，剛中之能事；『小過』以
J20nB096_p0450b08║柔小有餘為用，柔中之能事。剛中又『巽』『兌』二柔之
J20nB096_p0450b09║用；柔中又『震』『艮』二剛之用，都不是過中之過。又匪
J20nB096_p0450b10║專以『坎』為剛中，『離』為柔中，故隨小大而皆亨。」
J20nB096_p0450b11║〈象〉曰：山上有雷，小過。君子以行過乎恭；喪過乎哀；用
J20nB096_p0450b12║過乎儉。
J20nB096_p0450b13║吳草廬曰：「恭以救傲；哀以救易；儉以救奢。救其過
J20nB096_p0450b14║以補其不足，趣于平而已，所謂時中也。」項氏曰：「曰
J20nB096_p0450b15║行、曰喪、曰用，皆見于動，以象『震』也；曰恭、曰哀、曰儉，
J20nB096_p0450b16║皆當止之節，以象『艮』也。」
J20nB096_p0450b17║初六：飛鳥以凶。〈象〉曰：飛鳥以凶，不可如何也。
J20nB096_p0450b18║陰不中正，上應九四，宜下而反上者也，凶決不可
J20nB096_p0450b19║救矣！
J20nB096_p0450b20║六二：過其祖，遇其妣；不及其君，遇其臣，無咎。〈象〉曰：不
J20nB096_p0450b21║及其君，臣不可過也。
J20nB096_p0450b22║設欲上進，則必過九四之祖，遇六五之妣。然兩陰
J20nB096_p0450b23║不相應，而六二陰柔中正，居于止體，故不復上及
J20nB096_p0450b24║六五之君，但遇其九四之臣，以知九四雖臣，而實
J20nB096_p0450b25║有德，決不可過故也。二與四同功而異位，故有相
J20nB096_p0450b26║遇之理。太公避紂而遇文王，此爻似之。
J20nB096_p0450b27║九三：弗過防之，從或戕之，凶。〈象〉曰：從或戕之，凶如何
J20nB096_p0450c01║也？
J20nB096_p0450c02║重剛不中，而應上六。如鳥身不能為主，反隨翼而
J20nB096_p0450c03║高飛，既弗肯過防閑之，必有從而戕之者矣！其凶
J20nB096_p0450c04║何如？
J20nB096_p0450c05║九四：無咎，弗過遇之，往厲必戒，勿用永貞。〈象曰〉：弗過
J20nB096_p0450c06║遇之，位不當也；往厲必戒，終不可長也。
J20nB096_p0450c07║九三信其剛正，自以為無咎者也，乃弗防而致戕。
J20nB096_p0450c08║九四居位不當，自知其有咎者也，乃周公許其無
J20nB096_p0450c09║咎。何哉？蓋人惟自見有不足處，方能過于省察。堯
J20nB096_p0450c10║舜其猶病諸、文王望道未見、孔子五十學《易》、伯玉
J20nB096_p0450c11║寡過未能，皆此意耳！四與初應，故「弗過」而「遇之」，但
J20nB096_p0450c12║使初來聽命于四，則四為主而「無咎」。設使四往聽
J20nB096_p0450c13║命于初，則初反為主，喜上而不喜下，初得凶，而四
J20nB096_p0450c14║亦甚厲矣！故「必戒」而「勿用」，須是永守其不宜上宜
J20nB096_p0450c15║下之貞，乃可長也。
J20nB096_p0450c16║六五：密雲不雨。自我西郊。公弋，取彼在穴。〈象〉曰：密雲
J20nB096_p0450c17║不雨，已上也。
J20nB096_p0450c18║陰柔不正，下無應與，雖為天下共主，膏澤不下于
J20nB096_p0450c19║民，如雲自西郊，雖密不雨者焉！乃使九四之公，坐
J20nB096_p0450c20║收下位群賢，如弋彼在穴而不費力，蓋由六五之
J20nB096_p0450c21║已上，違于不宜上宜下之貞故也。此如紂不能用
J20nB096_p0450c22║太公反使文王取之。
J20nB096_p0450c23║上六：弗遇過之，飛鳥離之，凶，是謂：災眚。〈象〉曰：弗遇過
J20nB096_p0450c24║之，已亢也。
J20nB096_p0450c25║下應九三，而陰居動體卦極，方與初六鼓翰奮飛，
J20nB096_p0450c26║故弗遇九三而竟過之，一切飛鳥皆悉離之，遺群
J20nB096_p0450c27║獨上，身死羽落而後已。其凶也，蓋天擊之，故曰「災
J20nB096_p0451a01║眚」；其災也，實自取之，故曰「已亢」。桀紂亡國，亦僅失
J20nB096_p0451a02║其不宜上宜下之貞所致而已，豈有他哉？設肯行
J20nB096_p0451a03║過乎恭、喪過乎哀、用過乎儉，何以至此？
J20nB096_p0451a04║【圖】（離下坎上）
J20nB096_p0451a05║既濟：亨小，利貞。初吉，終亂。
J20nB096_p0451a06║君子之于事也，恭以濟傲；哀以濟易；儉以濟奢。凡
J20nB096_p0451a07║事適得其中，則無不濟者矣！無不濟故亨，不惟在
J20nB096_p0451a08║大，而亦及小，蓋無所不亨者也。然安不忘危、存不
J20nB096_p0451a09║忘亡、治不忘亂，乃萬古之正理。試觀舟不覆于龍
J20nB096_p0451a10║門而覆于溝渠、馬不蹶于羊腸而蹶于平地，豈謂
J20nB096_p0451a11║溝渠平地反險于龍門羊腸哉？禍每生于不測，患
J20nB096_p0451a12║莫甚于無備故也，故必「利貞」以持之。不然，方其初
J20nB096_p0451a13║得既濟皆以為吉，終必以此致亂，不可救矣！如水
J20nB096_p0451a14║得火濟而可飲可用，然設不為之防閑，則火炎而
J20nB096_p0451a15║水枯，水決而火滅，不反至于兩傷乎？
J20nB096_p0451a16║〈彖〉曰：既濟，亨小者，亨也；利貞，剛柔正而位當也；初吉，
J20nB096_p0451a17║柔得中也；終止則亂，其道窮也。
J20nB096_p0451a18║小者尚亨，則大者不待言矣。六十四卦，惟此卦剛
J20nB096_p0451a19║柔皆當其位，故「貞」。六二柔得其中，為「離」之主，以此
J20nB096_p0451a20║濟水，水方成用，故「初吉」。然設以為既無不濟，便可
J20nB096_p0451a21║終止，則必致水決火滅、火炎水枯之亂，或任其火
J20nB096_p0451a22║燼水竭，故曰「其道窮也」。
J20nB096_p0451a23║〈象〉曰：水在火上，既濟。君子以思患而豫防之。
J20nB096_p0451a24║方其既濟，似未有患，患必隨至。故君子深思而豫
J20nB096_p0451a25║防，即〈彖〉所謂「利貞」者也。《說統》云：「體火上之水以制
J20nB096_p0451a26║火而防其溢；體水下之火以濟水而防其烈。」
J20nB096_p0451a27║初九：曳其輪，濡其尾，無咎。〈象〉曰：曳其輪，義無咎也。
J20nB096_p0451b01║六爻皆思患豫防之旨也。既濟，則初已濟矣。輪猶
J20nB096_p0451b02║曳而若欲行，尾猶濡而若欲渡，無事不忘有事，防
J20nB096_p0451b03║之于初，則不至于終亂，故「義無咎」。
J20nB096_p0451b04║六二：婦喪其茀，勿逐，七日得。〈象〉曰：七日得，以中道也。
J20nB096_p0451b05║九五陽剛中正而居君位，二以陰柔中正應之，必
J20nB096_p0451b06║有小人欲為離間而竊其茀者。二得中道，故安然
J20nB096_p0451b07║不尋逐之，惟「勿逐」乃七日自得，逐則失中道而弗
J20nB096_p0451b08║得矣！「勿逐」二字，即思患豫防之妙。
J20nB096_p0451b09║九三：高宗伐鬼方，三年克之，小人勿用。〈象〉曰：三年克
J20nB096_p0451b10║之，憊也。
J20nB096_p0451b11║以重剛居明極，「高宗伐鬼方」之象也。然且三年克
J20nB096_p0451b12║之，困憊甚矣！況剛明未必如高宗者乎？況可用小
J20nB096_p0451b13║人以窮兵黷武殃民賊國乎？奈何不思患而豫防
J20nB096_p0451b14║之也。
J20nB096_p0451b15║六四：繻有衣袽，終日戒。〈象〉曰：終日戒，有所疑也。
J20nB096_p0451b16║美帛曰「繻」，敝絮曰「袽」。繻必轉而為袽，可無戒乎？潘
J20nB096_p0451b17║雪松云：「四居三之後，『離』明盡而『坎』月方升時也。在
J20nB096_p0451b18║三已稱『日昃之離』，在四何可忘終日之戒？」蕅益曰：
J20nB096_p0451b19║「疑即是思患豫防之思。」
J20nB096_p0451b20║九五：東鄰殺牛，不如西鄰之禴祭，實受其福。〈象〉曰：東
J20nB096_p0451b21║鄰殺牛，不如西鄰之時也；實受其福，吉大來也。
J20nB096_p0451b22║「離」東「坎」西，下卦盡「離」明之用以致濟，猶如殺牛。九
J20nB096_p0451b23║五以「坎」中剛正之實德而享受之，曾不費力，猶如
J20nB096_p0451b24║「禴祭」。蓋雖有其德，苟無其時，不能致此；雖有其時，
J20nB096_p0451b25║苟無實德，亦不能致此也。而思患豫防之旨，則在
J20nB096_p0451b26║以誠不以物中見之。
J20nB096_p0451b27║上六：濡其首，厲。〈象〉曰：濡其首，厲，何可久也？
J20nB096_p0451c01║以陰柔居險之極，在濟之終，所謂終止則亂，不能
J20nB096_p0451c02║思患豫防者也，如渡水而「濡其首」，不亦危乎？
J20nB096_p0451c03║【圖】（坎下離上）
J20nB096_p0451c04║未濟，亨；小狐汔濟，濡其尾；無攸利。
J20nB096_p0451c05║既有既濟，必有未濟，以物本不可窮盡故也；既有
J20nB096_p0451c06║未濟，必當既濟，以先之既濟原從未濟而濟故也，
J20nB096_p0451c07║是以有亨道焉！然未濟而欲求濟，須老成、須決斷、
J20nB096_p0451c08║須首尾一致，倘如「小狐」之「汔濟」而「濡其尾」，則無所
J20nB096_p0451c09║利矣。
J20nB096_p0451c10║〈彖〉曰：未濟，亨，柔得中也；小狐汔濟，未出中也；濡其尾，
J20nB096_p0451c11║無攸利，不續終也。雖不當位，剛柔應也。
J20nB096_p0451c12║六五之柔得中，所謂老成決斷，而能首尾一致者
J20nB096_p0451c13║也。未出中，言尚未出險中，此時正賴老成決斷之
J20nB096_p0451c14║才識，首尾一致之精神，而可「不續終」如小狐乎。然
J20nB096_p0451c15║雖不當位，而剛柔相應，則是未濟所可以可亨之
J20nB096_p0451c16║由。
J20nB096_p0451c17║〈象〉曰：火在水上，未濟。君子以慎辨物居方。
J20nB096_p0451c18║物之性不可不辨，方之宜不可不居，故君子必慎
J20nB096_p0451c19║之也。如火性炎上、水性潤下，此物之不可不辨者
J20nB096_p0451c20║也。炎上而又居于上，不已亢乎？是宜居下以濟水；
J20nB096_p0451c21║潤下而又居于下，將安底乎？是宜居上以濟火。此
J20nB096_p0451c22║方之不可不居者也。如水能制火亦能滅火；火能
J20nB096_p0451c23║濟水亦能竭水。又水火皆能養人，亦皆能殺人，以
J20nB096_p0451c24║例一切諸物無不皆然，辨之可弗詳明，居之可弗
J20nB096_p0451c25║斟酌耶？
J20nB096_p0451c26║初六：濡其尾，吝。〈象〉曰：濡其尾，亦不知極也。
J20nB096_p0451c27║陰柔居下，無濟世才，將終于不濟而可羞矣！豈知
J20nB096_p0452a01║時勢已極，固易為力者哉？
J20nB096_p0452a02║九二：曳其輪，貞吉。〈象〉曰：九二貞吉，中以行正也。
J20nB096_p0452a03║剛而不過，以此曳輪而行，得濟時之正道者也。由
J20nB096_p0452a04║其在中，故能行正，可見中與正不是二理。
J20nB096_p0452a05║六三：未濟，征凶，利涉大川。〈象〉曰：未濟，征凶，位不當也。
J20nB096_p0452a06║陰不中正，才德俱劣，故往必得凶，然時則將出險
J20nB096_p0452a07║矣！若能乘舟以涉大川，不徒自恃其力，則險可濟
J20nB096_p0452a08║也。
J20nB096_p0452a09║九四：貞吉，悔亡。震用伐鬼方，三年有賞于大國。〈象〉曰：
J20nB096_p0452a10║貞吉，悔亡，志行也。
J20nB096_p0452a11║剛而不過，如日方升，得濟時之德之才之位者也。
J20nB096_p0452a12║故「貞吉」而「悔亡」，于以震其大明之用，伐彼幽暗鬼
J20nB096_p0452a13║方，三年功成，必有賞于大國矣！濟時本隱居所求
J20nB096_p0452a14║之志，今得行之。
J20nB096_p0452a15║六五：貞吉，無悔。君子之光，有孚；吉。〈象〉曰：君子之光，其
J20nB096_p0452a16║暉吉也。
J20nB096_p0452a17║柔中「離」主以居天位，本得其正，本無有悔，此「君子
J20nB096_p0452a18║之光」也。又虛己以孚九二，而其暉交映，天下仰之，
J20nB096_p0452a19║「吉」可知矣！
J20nB096_p0452a20║上九：有孚于飲酒，無咎。濡其首，有孚，失是。〈象〉曰：飲酒
J20nB096_p0452a21║濡首，亦不知節也。
J20nB096_p0452a22║六五之「有孚，吉」，天下已既濟矣！故上九守其成。而
J20nB096_p0452a23║「有孚于飲酒」，乃與民同樂，「無咎」之道也。然君子之
J20nB096_p0452a24║于天下也，安不忘危、存不忘亡、治不忘亂，苟一任
J20nB096_p0452a25║享太平樂，而無競業惕厲之心，如飲酒而「濡其首」，
J20nB096_p0452a26║吾信其必失今日此樂，以彼不知節故。節者，如天
J20nB096_p0452a27║地之四時必不可過，亦謂之極。初六柔疑太過，故
J20nB096_p0452b01║云「亦不知極」；上九剛信太過，故云「亦不知節」，知極
J20nB096_p0452b02║知節，則未濟者得濟，已濟者可長保矣。
J20nB096_p0452b03║周易禪解卷第七
J20nB096_p0452b04║弟子崇存大弘仝募刻