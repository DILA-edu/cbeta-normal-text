J20nB096_p0452c01║周易禪解卷第八
J20nB096_p0452c02║北天目道人蕅益智旭著
J20nB096_p0452c03║繫辭上傳
J20nB096_p0452c04║伏羲設六十四卦，令人觀其象而已矣。夏商各于
J20nB096_p0452c05║卦爻之下繫辭焉，以斷吉凶，如所謂《連山》、《歸藏》者
J20nB096_p0452c06║是也。周之文王，則繫辭于每卦之下，名之曰〈彖〉。逮
J20nB096_p0452c07║乎周公，復繫辭于每爻之下，名之曰〈象〉。孔子既為
J20nB096_p0452c08║〈彖傳〉、〈象傳〉以釋之，今又統論伏羲所以設卦、文周
J20nB096_p0452c09║所以繫辭。其旨趣、綱領、體度、凡例，徹乎性修之源、
J20nB096_p0452c10║通乎天人之會，極乎巨細之事、貫乎日用之微，故
J20nB096_p0452c11║名為《繫辭》之傳，而自分上下焉。
J20nB096_p0452c12║隨緣不變、不變隨緣之易理，天地萬物所從建立
J20nB096_p0452c13║也。卦爻陰陽之《易》書，法天地萬物而為之者也；易
J20nB096_p0452c14║知簡能之《易》學，玩卦爻陰陽而成之者也。由易理
J20nB096_p0452c15║方有天地萬物，此義在下文明之。今先明由天地
J20nB096_p0452c16║萬物而為《易》書；由《易》書而成《易》學；由《易》學而契易
J20nB096_p0452c17║理。
J20nB096_p0452c18║天尊地卑，乾坤定矣。卑高以陳，貴賤位矣。動靜有常，
J20nB096_p0452c19║剛柔斷矣。方以類聚，物以群分，吉凶生矣。在天成象，
J20nB096_p0452c20║在地成形，變化見矣。是故剛柔相摩，八卦相盪，鼓之
J20nB096_p0452c21║以雷霆，潤之以風雨。日月運行，一寒一暑。
J20nB096_p0452c22║此先明由天地萬物而為《易》書也。易之「乾」「坤」，即象
J20nB096_p0452c23║天地；易之貴賤，即法高卑；易之剛柔，即法動靜；易
J20nB096_p0452c24║之吉凶，即法方物；易之變化，即法形象。是故易之
J20nB096_p0452c25║有剛柔相摩、八卦相盪而變化無窮，猶天地之有
J20nB096_p0452c26║雷霆風雨、日月寒暑而萬物皆備，蓋無有一文一
J20nB096_p0452c27║字是聖人所杜撰也。
J20nB096_p0453a01║乾道成男；坤道成女。乾知大始；坤作成物。乾以易知；
J20nB096_p0453a02║坤以簡能。易則易知；簡則易從。易知則有親；易從則
J20nB096_p0453a03║有功。有親則可久；有功則可大。可久則賢人之德；可
J20nB096_p0453a04║大則賢人之業。易簡而天下之理得矣！天下之理得，
J20nB096_p0453a05║而成位乎其中矣。
J20nB096_p0453a06║此明由《易》書而成《易》學；由《易》學而契易理也。萬物
J20nB096_p0453a07║雖多，不外天地；《易》卦雖多，不出「乾」「坤」。聖人體乾道
J20nB096_p0453a08║而為智慧，智慧如男；體坤道而為禪定，禪定如女。
J20nB096_p0453a09║智如金聲始條理；定如玉振終條理。智則直心正
J20nB096_p0453a10║念真如，故易知而無委曲之相；定則持心常在一
J20nB096_p0453a11║緣，故簡能而無作輟之岐。正念真如，故吾無隱乎
J20nB096_p0453a12║爾而易知；持心一緣，故無入不自得而易從。易知，
J20nB096_p0453a13║故了知生佛體同而有親；易從，故決能原始要終
J20nB096_p0453a14║而有功。有親，不惟可大而又可久，即慧之定也；有
J20nB096_p0453a15║功，不惟可久而又可大，即定之慧也。德業俱備，以
J20nB096_p0453a16║修顯性，故得理而成位矣！易理本在天地之先，亦
J20nB096_p0453a17║貫徹于天地萬物之始終。今言天下之理者，以既
J20nB096_p0453a18║依理而有天地，則此理即渾然在天下也，亦以孔
J20nB096_p0453a19║子既示為世間聖人，故且就六合內言之。
J20nB096_p0453a20║聖人設卦觀象，繫辭焉而明吉凶；剛柔相推而生變
J20nB096_p0453a21║化。是故吉凶者，失得之象也；悔吝者，憂虞之象也；變
J20nB096_p0453a22║化者，進退之象也；剛柔者，晝夜之象也。六爻之動，三
J20nB096_p0453a23║極之道也，是故君子所居而安者，易之序也；所樂而
J20nB096_p0453a24║玩者，爻之辭也。是故君子居則觀其象而玩其辭；動
J20nB096_p0453a25║則觀其變而玩其占，是以自天祐之，吉無不利。
J20nB096_p0453a26║惟其易理全現乎天地之間，而人莫能知也。故伏
J20nB096_p0453a27║羲設卦以詮顯之；文周又觀其象，繫辭焉而明吉
J20nB096_p0453b01║凶以昭告之。順理者吉，逆理者凶也。夫易理本具
J20nB096_p0453b02║剛柔之用，而剛柔各有善惡之能。剛能倡始，而過
J20nB096_p0453b03║剛則折；柔能承順，而過柔則靡。然剛柔又本互具
J20nB096_p0453b04║剛柔之理，故悟理者能達其相推而生變化，是故
J20nB096_p0453b05║吉凶者，即失理得理之象也；悔吝者，乃憂于未然，
J20nB096_p0453b06║慮于事先之象也。知吉凶之象，則必為之進退，而
J20nB096_p0453b07║勿守其窮，故變化者，明示人以進退之象也；知悔
J20nB096_p0453b08║吝之方，則必通乎晝夜而善達其用，故剛柔者，明
J20nB096_p0453b09║示人以晝夜之象也。然則六爻之動，一唯詮顯三
J20nB096_p0453b10║極之道而已。三極之道，即先天易理。非進非退而
J20nB096_p0453b11║能進能退；非晝非夜而能晝能夜。天得之以立極
J20nB096_p0453b12║于上；地得之以立極于下；人得之以立極于中，故
J20nB096_p0453b13║名「三極之道」。乃即一而三，即三而一之極理也。夫
J20nB096_p0453b14║易理既在天而天、在地而地、在人而人，是故隨所
J20nB096_p0453b15║居處無非易之次序，秖須隨位而安。只此所安之
J20nB096_p0453b16║位，雖僅六十四卦中之一位，便是全體三極、全體
J20nB096_p0453b17║易理，不須更向外求。而就此一位中，具足無量無
J20nB096_p0453b18║邊變化，統攝三百八十四種爻辭，無有不盡，是可
J20nB096_p0453b19║樂而玩也。平日善能樂玩，故隨動皆與理合，縱遇
J20nB096_p0453b20║變故，神恒不亂，自能就吉遠凶，此乃自心合于天
J20nB096_p0453b21║理，故為理之所祐，豈徼倖于術數哉？
J20nB096_p0453b22║彖者，言乎象者也；爻者，言乎變者也。吉凶者，言乎其
J20nB096_p0453b23║失得也；悔吝者，言乎其小疵也；無咎者，善補過也。是
J20nB096_p0453b24║故列貴賤者存乎位；齊小大者存乎卦；辯吉凶者存
J20nB096_p0453b25║乎辭；憂悔吝者存乎介；震無咎者存乎悔。是故卦有
J20nB096_p0453b26║小大，辭有險易。辭也者，各指其所之。
J20nB096_p0453b27║承上居則觀其象，而言象者莫若〈彖〉也；動則觀其
J20nB096_p0453c01║變，而言變者莫若爻也。彼〈彖〉、爻所言吉凶者，乃示
J20nB096_p0453c02║人以失得之致，使人趣得而避失也；所言悔吝者，
J20nB096_p0453c03║乃示人以小疵，使勿成大失也；所言無咎者，乃示
J20nB096_p0453c04║人以善補其過，使還歸于得也。是故「位」以列其貴
J20nB096_p0453c05║賤，使人居上不驕，為下不倍也；「卦」以齊其小大，使
J20nB096_p0453c06║人善能用陰用陽，不被陰陽所用也；「辭」以辯其吉
J20nB096_p0453c07║凶，使人知吉之可趣，凶之可避也。此其辯別之端
J20nB096_p0453c08║甚微，非觀象玩占者不能憂之；此其挽回之力須
J20nB096_p0453c09║猛，非觀變玩占者不能震之。「是故卦有小大，辭有
J20nB096_p0453c10║險易」，蓋明明指人以所趨之理矣！所趨之理即吉
J20nB096_p0453c11║道也，自非全體合理，決不能有吉無凶。
J20nB096_p0453c12║易與天地準，故能彌綸天地之道，仰以觀于天文、俯
J20nB096_p0453c13║以察于地理，是故知幽明之故。原始反終，故知死生
J20nB096_p0453c14║之說；精氣為物，游魂為變，是故知鬼神之情狀。與天
J20nB096_p0453c15║地相似，故不違；知周乎萬物，而道濟天下，故不過；旁
J20nB096_p0453c16║行而不流，樂天知命，故不憂；安土敦乎仁，故能愛。範
J20nB096_p0453c17║圍天地之化而不過；曲成萬物而不遺，通乎晝夜之
J20nB096_p0453c18║道而知，故神無方而易無體。
J20nB096_p0453c19║夫觀象玩辭、觀變玩占者，正以辭能指示究竟所
J20nB096_p0453c20║趨之理故也。《易》辭所以能指示極理者，以聖人作
J20nB096_p0453c21║《易》，本自與天地準，故能彌合經綸天地之道也。聖
J20nB096_p0453c22║人之作《易》也，仰觀天文、俯察地理，知天文地理之
J20nB096_p0453c23║可見者，皆是形下之器，其事甚明；而天文地理所
J20nB096_p0453c24║以然之故，皆不出于自心一念之妄動妄靜，動靜
J20nB096_p0453c25║無性，即是形上之道，其理甚幽。此幽明、事理，不二
J20nB096_p0453c26║而二，二而不二，惟深觀細察乃知之也。原其所自
J20nB096_p0453c27║始，則六十四始于八，八始于四，四始于二，二始于
J20nB096_p0454a01║一，一何始乎？一既無始，則二乃至六十四皆無始
J20nB096_p0454a02║也。無始之始，假名為「生」。反其所以終，則六十四終
J20nB096_p0454a03║只是八，八終是四，四終是二，二終是一，一終是無，
J20nB096_p0454a04║無何終乎？無既無終，則一乃至六十四亦無終也。
J20nB096_p0454a05║無終之終，假名為「死」。由迷此終始死生無性之理，
J20nB096_p0454a06║故妄于天地間攬精氣以為物，游魂靈以輪迴六
J20nB096_p0454a07║道而為變，是故知鬼神之情狀也。聖人既如此仰
J20nB096_p0454a08║觀俯察，乃至鬼神之情狀皆備知已，然後作《易》，所
J20nB096_p0454a09║以《易》則與天地相似，故不違也。依《易》起知，知乃周
J20nB096_p0454a10║乎萬物，而道濟天下，故不過也；依《易》起行，行乃旁
J20nB096_p0454a11║行而不流，樂天知命，故不憂也；知行具足，則安土
J20nB096_p0454a12║敦仁，廣度含識，故能愛也。是以橫則範圍天地之
J20nB096_p0454a13║化而不過，曲成萬物而不遺；豎則通乎晝夜之道
J20nB096_p0454a14║而知。橫遍豎窮，安有方所？既無方所，寧有體相哉？
J20nB096_p0454a15║神指聖人，易指理性。非無體之易理，不足以發無
J20nB096_p0454a16║方之神知；非無方之神知，不足以證無體之易理。
J20nB096_p0454a17║旁行者，普現色身三昧，現形六道也；不流者，不隨
J20nB096_p0454a18║六道惑業所牽也；樂天者，恒觀第一義天也；知命
J20nB096_p0454a19║者，善達十界緣起也；安土者，三塗八難皆常寂光
J20nB096_p0454a20║也；敦仁者，於一切處修大慈大悲三昧也。晝者涅
J20nB096_p0454a21║槃，夜者生死，了知涅槃生死無二致故，三世一照，
J20nB096_p0454a22║名為「通乎晝夜之道而知」。
J20nB096_p0454a23║一陰一陽之謂道，繼之者善也，成之者性也。仁者見
J20nB096_p0454a24║之謂之仁，知者見之謂之知。百姓日用而不知，故君
J20nB096_p0454a25║子之道鮮矣！顯諸仁，藏諸用，鼓萬物而不與聖人同
J20nB096_p0454a26║憂，盛德大業至矣哉！富有之謂大業；日新之謂盛德。
J20nB096_p0454a27║生生之謂易；成象之謂乾；效法之謂坤。極數知來之
J20nB096_p0454b01║謂占；通變之謂事；陰陽不測之謂神。
J20nB096_p0454b02║夫易雖無體，無所不體，非離陰陽形體而別有道
J20nB096_p0454b03║也。一陰一陽則便是全體大道矣！然非善稱理以
J20nB096_p0454b04║起修者，不能繼陰陽以立極，而即彼成位于中者，
J20nB096_p0454b05║全是本性功能。乃世之重力行者，往往昧其本性，
J20nB096_p0454b06║是仁者見之謂之「仁」也；世之重慧解者，往往不尚
J20nB096_p0454b07║修持，是知者見之謂之「知」也。百姓又日用而不自
J20nB096_p0454b08║知，故君子全性起修全修顯性之道鮮矣！然仁者
J20nB096_p0454b09║雖但見仁，而仁何嘗不從知以顯？知者雖但見知，
J20nB096_p0454b10║而用何嘗不隨仁以藏？仁體至微而恒顯，知用至
J20nB096_p0454b11║露而恒藏，此即一陰一陽之道，法爾鼓舞萬物而
J20nB096_p0454b12║不與聖人同憂者也。「不與聖人同憂」，且指易之理
J20nB096_p0454b13║體而言，其實聖人之憂亦不在理體外也。且聖人
J20nB096_p0454b14║全體易理則憂亦非憂矣。包含天地萬物事理，故
J20nB096_p0454b15║為「富有」。變化不可窮盡，故為「日新」。業業之中具盛
J20nB096_p0454b16║德；德德之中具大業，故為「生生」。凡德業之成乎法
J20nB096_p0454b17║象者皆名為「乾」，不止六陽一卦為「乾」；凡效法而成
J20nB096_p0454b18║其德業者皆名為「坤」，不止六陰一卦為「坤」。極陰陽
J20nB096_p0454b19║之數，而知數本無數，從無數中建立諸數便能知
J20nB096_p0454b20║來，即謂之「占」，非俟揲蓍而後為占；既知來者，數必
J20nB096_p0454b21║有窮，窮則必變，變則通，通則久，即是學《易》之事，非
J20nB096_p0454b22║俟已亂而後治已。危而求安之謂「事」；終日在陰陽
J20nB096_p0454b23║數中，而能制造陰陽，不被陰陽所測，故謂之「神」。自
J20nB096_p0454b24║富有至謂神五句，贊易理之無體；極數三句，贊聖
J20nB096_p0454b25║神之無方也。
J20nB096_p0454b26║夫易，廣矣！大矣！以言乎遠則不禦；以言乎邇則靜而
J20nB096_p0454b27║正；以言乎天地之間則備矣。夫乾，其靜也專（一），其動
J20nB096_p0454c01║也直（○），是以大生焉。夫坤，其靜也翕（一），其動也闢（╳），
J20nB096_p0454c02║是以廣生焉！廣大配天地；變通配四時；陰陽之義配
J20nB096_p0454c03║日月；易簡之善配至德。
J20nB096_p0454c04║上云「生生之謂易」，指本性易理言也。依易理作《易》
J20nB096_p0454c05║書，故《易》書則同理性之廣大矣！言遠不禦，雖六合
J20nB096_p0454c06║之外，可以一理而通知也；邇靜而正，曾不離我現
J20nB096_p0454c07║前一念心性也。天地之間則備，所謂徹乎遠邇，該
J20nB096_p0454c08║乎事理，統乎凡聖者也。《易》書不出「乾」「坤」，「乾」「坤」各有
J20nB096_p0454c09║動靜，動靜無非法界，故得大生廣生而配于天地。
J20nB096_p0454c10║既有動靜，便有變通以配四時；隨其動靜，便為陰
J20nB096_p0454c11║陽以配日月；「乾」易「坤」簡以配至德。是知天人性修，
J20nB096_p0454c12║境觀因果無不具在《易》書中矣。
J20nB096_p0454c13║子曰：「易其至矣乎？夫易，聖人所以崇德而廣業也。知
J20nB096_p0454c14║崇禮卑，崇效天，卑法地，天地設位，而易行乎其中矣！
J20nB096_p0454c15║成性存存，道義之門。聖人有以見天下之賾，而擬諸
J20nB096_p0454c16║其形容，象其物宜，是故謂之『象』；聖人有以見天下之
J20nB096_p0454c17║動，而觀其會通，以行其典禮，繫辭焉以斷其吉凶，是
J20nB096_p0454c18║故謂之『爻』。言天下之至賾而不可惡也；言天下之至
J20nB096_p0454c19║動而不可亂也。擬之而後言，議之而後動，擬議以成
J20nB096_p0454c20║其變化。」
J20nB096_p0454c21║夫聖人依易理而作《易》書，《易》書之配天道人事也
J20nB096_p0454c22║如此。故孔子作傳至此，不覺深為之歎賞曰：「易其
J20nB096_p0454c23║至矣乎！」夫《易》乃聖人所以崇德而廣業也。知則高
J20nB096_p0454c24║高山頂立，故「崇」；禮則深深海底行，故「卑」。崇即效天，
J20nB096_p0454c25║卑即法地。蓋自天地設位以來，而易理已行于其
J20nB096_p0454c26║中矣！但隨順其本成之性，而不使一念之或亡，則
J20nB096_p0454c27║道義皆從此出，更非性外有少法可得也。是故易
J20nB096_p0455a01║象也者，不過是聖人見天下之賾，而擬其形容、象
J20nB096_p0455a02║其物宜者耳；易爻也者，不過是聖人見天下之動，
J20nB096_p0455a03║而觀其會通，以行其典禮，繫辭焉以斷其吉凶者
J20nB096_p0455a04║耳。夫天下之物雖至賾，總不過陰陽所成，則今雖
J20nB096_p0455a05║言天下之至賾，而安可惡？若惡其賾，則是惡陰陽；
J20nB096_p0455a06║惡陰陽，則是惡太極；惡太極，則是惡吾自心本具
J20nB096_p0455a07║之易理矣！易理不可惡、太極不可惡、陰陽不可惡，
J20nB096_p0455a08║則天下之至賾亦安可惡乎？夫天下之事雖至動，
J20nB096_p0455a09║總不出陰陽之動靜所為，則今雖言天下之至動，
J20nB096_p0455a10║而何嘗亂？若謂其亂，則是陰陽有亂、太極有亂、吾
J20nB096_p0455a11║心之易理有亂矣；易理不亂、太極不亂、陰陽不亂，
J20nB096_p0455a12║則天下之至動亦何可亂乎？是以君子當至賾至
J20nB096_p0455a13║動中，能善用其擬議，擬議以成變化，遂能操至賾
J20nB096_p0455a14║至動之權。蓋必先有「中孚」之德存于己，而後可以
J20nB096_p0455a15║「同人」。孚德既深，雖先或號咷，後必歡笑，況本無暌
J20nB096_p0455a16║隔者乎？然欲成孚德，貴在錯地之一著，譬如「藉用
J20nB096_p0455a17║白茅」，則始無不善；又貴在究竟之不變，譬如「勞謙
J20nB096_p0455a18║君子」，則終無不吉。倘勞而不謙，未免為「亢龍之悔」；
J20nB096_p0455a19║倘藉非白茅，未免有「不密之失」。而所謂不出戶庭
J20nB096_p0455a20║者，乃真實慎獨功夫，非陽為君子陰為小人者所
J20nB096_p0455a21║能竊取也。
J20nB096_p0455a22║鳴鶴在陰，其子和之；我有好爵，吾與爾靡之。子曰：「君
J20nB096_p0455a23║子居其室，出其言善，則千里之外應之，況其邇者乎？
J20nB096_p0455a24║居其室，出其言不善，則千里之外違之，況其邇者乎？
J20nB096_p0455a25║言出乎身加乎民；行發乎邇見乎遠。言行，君子之樞
J20nB096_p0455a26║機。樞機之發，榮辱之主也。言行，君子之所以動天地
J20nB096_p0455a27║也，可不慎乎？」同人，先號咷而後笑。子曰：「君子之道，或
J20nB096_p0455b01║出或處、或默或語，二人同心，其利斷金，同心之言，其
J20nB096_p0455b02║臭如蘭。」
J20nB096_p0455b03║金雖至堅，同心者尚能斷之，此所謂金剛心也。
J20nB096_p0455b04║初六：藉用白茅，無咎。子曰：「苟錯諸地而可矣，藉之用
J20nB096_p0455b05║茅，何咎之有？慎之至也。夫茅之為物薄，而用可重也。
J20nB096_p0455b06║慎斯術也以往，其無所失矣。」
J20nB096_p0455b07║苟，誠也。誠能從地穩放，即禪門所謂腳跟穩當者
J20nB096_p0455b08║也。白茅潔淨而柔軟，正是第一寂滅之忍。
J20nB096_p0455b09║勞謙，君子有終，吉。子曰：「勞而不伐，有功而不德，厚之
J20nB096_p0455b10║至也，語以其功下人者也；德言盛，禮言恭，謙也者，致
J20nB096_p0455b11║恭以存其位者也。」
J20nB096_p0455b12║慎斯術也以往，即始而見終也，亦因該果海義；致
J20nB096_p0455b13║恭以存其位，令終以全始也，亦果徹因源義。
J20nB096_p0455b14║亢龍有悔。子曰：「貴而無位，高而無民，賢人在下位而
J20nB096_p0455b15║無輔，是以動而有悔也。」不出戶庭無咎。子曰：「亂之所
J20nB096_p0455b16║生也，則言語以為階。君不密則失臣、臣不密則失身；
J20nB096_p0455b17║幾事不密則害成，是以君子慎密而不出也。」子曰：「作
J20nB096_p0455b18║《易》者，其知盜乎？《易》曰：『負且乘，致寇至。』負也者，小人之
J20nB096_p0455b19║事也；乘也者，君子之器也。小人而乘君子之器，盜思
J20nB096_p0455b20║奪之矣！上慢下暴，盜思伐之矣！慢藏誨盜，冶容誨淫，
J20nB096_p0455b21║《易》曰：『負且乘，致寇至。』盜之招也。」
J20nB096_p0455b22║事者心事，器者象貌，佛法所謂「懷抱于結使，不應
J20nB096_p0455b23║著袈裟」者也。「招」字妙甚，可見致魔之由皆由主人。
J20nB096_p0455b24║天一地二，天三地四，天五地六，天七地八，天九地十。
J20nB096_p0455b25║天數五，地數五，五位相得而各有合。天數二十有五，
J20nB096_p0455b26║地數三十，凡天地之數五十有五。此所以成變化而
J20nB096_p0455b27║行鬼神也。
J20nB096_p0455c01║此明河圖之數，即天地之數，即所以成變化而行
J20nB096_p0455c02║鬼神者也。太極無極，秖因無始不覺妄動強名為
J20nB096_p0455c03║「一」，一即屬天。對動名靜，靜即是二，二即屬地。二與
J20nB096_p0455c04║一為三，三仍屬天。二與二為四，四仍屬地。四與一
J20nB096_p0455c05║為五，五仍屬天。四與二為六，六仍屬地。六與一為
J20nB096_p0455c06║七，七仍屬天。六與二為八，八仍屬地。八與一為九，
J20nB096_p0455c07║九仍屬天。八與二為十，十仍屬地。十則數終，而不
J20nB096_p0455c08║可復加，故河圖止有十數。然此十數總不出于天
J20nB096_p0455c09║地，除天地外別無有數；除數之外亦別無天地可
J20nB096_p0455c10║見矣！總而計之，天數凡五，所謂一、三、五、七、九也；地
J20nB096_p0455c11║數亦五，所謂二、四、六、八、十也。一得五而成六，六遂
J20nB096_p0455c12║與一合而居下；二得五而成七，七遂與二合而居
J20nB096_p0455c13║上。三得五而成八，八遂與三合而居左；四得五而
J20nB096_p0455c14║成九，九遂與四合而居右。既言六、七、八、九必各得
J20nB096_p0455c15║五而成，則五便在其中；既言一、二、三、四，則便積而
J20nB096_p0455c16║成十，十遂與五合而居中。積而數之，天數一、三、五、
J20nB096_p0455c17║七、九，共成二十有五；地數二、四、六、八、十，共成三十。
J20nB096_p0455c18║凡天地之數五十有五，而變化皆以此成，鬼神皆
J20nB096_p0455c19║以此行矣！有陰陽乃有變化，有變化乃有鬼神。變
J20nB096_p0455c20║化者，水火木金土，生成萬物也；鬼神者，能生所生、
J20nB096_p0455c21║能成所成，各有精靈以為之主宰也。變化即依正
J20nB096_p0455c22║幻相；鬼神即器世間主，及眾生世間主耳。
J20nB096_p0455c23║大衍之數五十，其用四十有九，分而為二以象兩，掛
J20nB096_p0455c24║一以象三，揲之以四以象四時，歸奇于扐以象閏，五
J20nB096_p0455c25║歲再閏，故再扐而後掛。
J20nB096_p0455c26║衍，乘也。大衍，謂乘此天五地五之數，而演至于萬
J20nB096_p0455c27║有一千五百二十也。河圖中天地之數，共計五十
J20nB096_p0456a01║有五。今以天五地五，原非兩五，是其定數，以對于
J20nB096_p0456a02║十亦是中數。一得之以為六，二得之以為七，三得
J20nB096_p0456a03║之以為八，四得之為九，復合一、二、三、四以成于十。
J20nB096_p0456a04║故除中宮五數，以表數即非數，而惟取餘五十以
J20nB096_p0456a05║為大衍之數，以表從體起用。及揲蓍時，又于五十
J20nB096_p0456a06║數中，存其一而不用，以表用中之體，亦表無用之
J20nB096_p0456a07║用，與本體太極實非有二。夫從體起用，即不變隨
J20nB096_p0456a08║緣義也；用中之體，即隨緣不變義也。將此四十九
J20nB096_p0456a09║策，隨手分而為二，安于左右，象吾心之動靜，即成
J20nB096_p0456a10║天地「兩儀」。次以左手取左策執之，而以右手取右
J20nB096_p0456a11║策之一，掛于左手之大指間，象人得天地合一之
J20nB096_p0456a12║道而為「三才」；次四四以揲之，象天地間「四時」，新新
J20nB096_p0456a13║不息；次歸其所奇之策，扐于左手無名指間，以象
J20nB096_p0456a14║每年必有閏日。又以右手取右策執之，而以左手
J20nB096_p0456a15║四四揲之，歸其所奇之策，扐于左手中指之間，是
J20nB096_p0456a16║名「再扐」；以象五歲必有兩個閏月，是為「再閏」。已上
J20nB096_p0456a17║分二、掛一、揲四、歸奇共四營而為「一變」。取其所掛
J20nB096_p0456a18║所扐之策置之，然後再取左右揲過之策而重合
J20nB096_p0456a19║之，重復分二、掛一、揲四、歸奇，故云「再扐而後掛也」，
J20nB096_p0456a20║是為「二變」。又取所掛所扐之策置之，然後更取左
J20nB096_p0456a21║右揲過之策而重合之，重復分二、掛一、揲四、歸奇、
J20nB096_p0456a22║是為「三變」。置彼三變所掛所扐之策，但取所揲之
J20nB096_p0456a23║策數之，四九三十六則為「○」，四八三十二則為「⚋」，
J20nB096_p0456a24║四七二十八則為「⚊」，四六二十四則為「乂」，于是成
J20nB096_p0456a25║爻。○為陽動，動則變陰；⚋為陰靜，⚊為陽靜，靜皆
J20nB096_p0456a26║不變；乂為陰動，動則變陽。故下文云「四營成易，三
J20nB096_p0456a27║變成爻，十八變成六爻，則為卦也。」此蓍草之數，及
J20nB096_p0456b01║揲蓍之法。乃全事表理、全數表法，示百姓以與知
J20nB096_p0456b02║與能之事，正所謂神道設教，化度無疆者矣！謂之
J20nB096_p0456b03║「大乘」，不亦宜乎？若不以惟心識觀融之，屈我羲、文、
J20nB096_p0456b04║周、孔四大聖人多矣！
J20nB096_p0456b05║乾之策，二百一十有六；坤之策，百四十有四，凡三百
J20nB096_p0456b06║有六十。當期之日，二篇之策，萬有一千五百二十，當
J20nB096_p0456b07║萬物之數也。
J20nB096_p0456b08║九七皆乾，而爻言其變，故占時用九不用七。一爻
J20nB096_p0456b09║三十六策，則「乾」卦六爻，共計二百一十六策也。八
J20nB096_p0456b10║六皆坤，而占時用六不用八。一爻二十四策，則「坤」
J20nB096_p0456b11║卦六爻，共計一百四十四策也。合成三百六十策，
J20nB096_p0456b12║可當期歲之日。然一歲約立春，至第二年春則三
J20nB096_p0456b13║百六十五日有奇；約十二月，則三百五十四日。而
J20nB096_p0456b14║今云三百六十適取其中，亦取大概言之，不必拘
J20nB096_p0456b15║拘也。又合上下二篇六十四卦之策而總計之，陽
J20nB096_p0456b16║爻百九十二，共六千九百一十二策；陰爻百九十
J20nB096_p0456b17║二，共四千六百八策，故可當萬物之數。夫期歲之
J20nB096_p0456b18║日、萬物之數，總惟大衍之數所表。大衍不離河圖，
J20nB096_p0456b19║河圖不離吾人一念妄動，則時劫萬物又豈離吾
J20nB096_p0456b20║人一念妄動所幻現哉？
J20nB096_p0456b21║是故四營而成易，十有八變而成卦。
J20nB096_p0456b22║一變必從四營而成，以表一念一法之中，必有生、
J20nB096_p0456b23║住、異、滅四相；三變成爻，以表爻爻各具三才之道。
J20nB096_p0456b24║六爻以表三才各有陰陽；十八變以表三才各各
J20nB096_p0456b25║互具而無差別。
J20nB096_p0456b26║八卦而小成。
J20nB096_p0456b27║三爻已可表三才；九變已可表互具，故名「小成」。
J20nB096_p0456c01║引而伸之，觸類而長之，天下之能事畢矣！
J20nB096_p0456c02║八可為六十四，不過「引而伸之」也。三百八十四爻
J20nB096_p0456c03║以定天下之吉凶，是在「觸類而長之」也。至于觸類
J20nB096_p0456c04║而長，則一一卦一一爻，皆可斷天下事，而裁成輔
J20nB096_p0456c05║相之能事無不盡矣。
J20nB096_p0456c06║顯道神德行，是故可與酬酢，可與祐神矣！子曰：「知變
J20nB096_p0456c07║化之道者，其知神之所為乎？」
J20nB096_p0456c08║有一必有二，有二必有四，有四必有八，有八必有
J20nB096_p0456c09║六十四，有六十四必有三百八十四。然三百八十
J20nB096_p0456c10║四爻秖是六十四卦，六十四卦秖是八卦，八卦秖
J20nB096_p0456c11║是四象，四象秖是兩儀，兩儀秖是太極，太極本不
J20nB096_p0456c12║可得。太極不可得，則三百八十四皆不可得，故即
J20nB096_p0456c13║數可以「顯道」也。陰可變陽、陽可變陰，一可為多、多
J20nB096_p0456c14║可為一，故體此即數之道者，可以「神其德行」也。既
J20nB096_p0456c15║即數而悟道，悟道而神明其德，則世間至賾至動
J20nB096_p0456c16║皆可酬酢，而鬼神所不能為之事，聖人亦能祐之
J20nB096_p0456c17║矣！「先天而天弗違」，此之謂也。人但知揲蓍為變化
J20nB096_p0456c18║之數耳！若知變化之道，則無方之神、無體之易皆
J20nB096_p0456c19║現于靈知寂照中矣！故述傳至此，特自加「子曰」二
J20nB096_p0456c20║字，以顯咨嗟詠嘆之思，而《史記》自稱「太史公曰」，乃
J20nB096_p0456c21║本于此。
J20nB096_p0456c22║《易》有聖人之道四焉！以言者尚其辭；以動者尚其變；
J20nB096_p0456c23║以制器者尚其象；以卜筮者尚其占。
J20nB096_p0456c24║前文云「君子觀象玩辭，觀變玩占」，今言此四即易
J20nB096_p0456c25║所有聖人之道也。夫玩辭則能言、觀變則能動、觀
J20nB096_p0456c26║象則可以制器、玩占則可以卜筮決疑。言也、動也、
J20nB096_p0456c27║制器也、卜筮也，聖人修身治人之事，豈有外于此
J20nB096_p0457a01║四者哉？
J20nB096_p0457a02║是以君子將有為也、將有行也，問焉而以言，其受命
J20nB096_p0457a03║也如嚮；無有遠近幽深，遂知來物。非天下之至精，其
J20nB096_p0457a04║孰能與於此？
J20nB096_p0457a05║君子，學聖人者也，學聖人者必學《易》，善學《易》者，舉
J20nB096_p0457a06║凡有為有行，必玩辭而玩占，果能玩辭玩占，則易
J20nB096_p0457a07║之至精，遂為我之至精矣。
J20nB096_p0457a08║參伍以變，錯綜其數。通其變，遂成天地之文；極其數，
J20nB096_p0457a09║遂定天下之象。非天下之至變，其孰能與于此？
J20nB096_p0457a10║參者，彼此參合之謂；伍者，行伍定列之謂也。雖彼
J20nB096_p0457a11║此參合，而不壞行伍之定列；雖行伍定列，而不壞
J20nB096_p0457a12║彼此之參合，故名「參伍以變」。由彼此參合，則其數
J20nB096_p0457a13║相錯；由行伍定列，則其數可綜，故云「錯綜其數」。舉
J20nB096_p0457a14║凡河圖、洛書之成象、揲蓍求卦之法式，無不皆然，
J20nB096_p0457a15║非僅偏指一種也。陰陽各有動靜，故「成天地之文」；
J20nB096_p0457a16║六十四卦各具六十四卦，故「定天下之象」。誠能觀
J20nB096_p0457a17║象以通變，觀變以極數，則易之至變，遂為我之至
J20nB096_p0457a18║變矣。
J20nB096_p0457a19║易無思也，無為也，寂然不動，感而遂通天下之故。非
J20nB096_p0457a20║天下之至神，其孰能與於此？
J20nB096_p0457a21║夫易雖至精至變，豈有思慮作為于其間哉？惟其
J20nB096_p0457a22║寂然不動，所以「感而遂通」。誠能于觀象玩辭、觀變
J20nB096_p0457a23║玩占之中，而契合其無思無為之妙，則易之至神，
J20nB096_p0457a24║遂為我之「至神」矣。
J20nB096_p0457a25║夫易，聖人之所以極深而研幾也。唯深也，故能通天
J20nB096_p0457a26║下之志；唯幾也，故能成天下之務；唯神也，故不疾而
J20nB096_p0457a27║速，不行而至。子曰「易有聖人之道四焉」者，此之謂也。
J20nB096_p0457b01║由此觀之，則《易》之為書，乃聖人所以極深而研幾
J20nB096_p0457b02║者也。苟極其深，則至精者在我，而能通天下之志；
J20nB096_p0457b03║苟研其幾，則至變者在我，而能成天下之務；苟從
J20nB096_p0457b04║極深研幾處悟其無思無為寂然不二之體，則至
J20nB096_p0457b05║神者在我，故能不疾而速、不行而至矣！謂聖人之
J20nB096_p0457b06║道不全寄詮于《易》書中可乎？今有讀《易》而不知聖
J20nB096_p0457b07║人之道者，何異捨醇醲而味糟粕也？
J20nB096_p0457b08║子曰：「夫易，何為者也？夫易，開物成務，冒天下之道，如
J20nB096_p0457b09║斯而已者也。是故聖人以通天下之志、以定天下之
J20nB096_p0457b10║業、以斷天下之疑。是故蓍之德圓而神、卦之德方以
J20nB096_p0457b11║知，六爻之義易以貢。聖人以此洗心，退藏于密，吉凶
J20nB096_p0457b12║與民同患。神以知來、知以藏往，其孰能與于此哉？古
J20nB096_p0457b13║之聰明睿知，神武而不殺者夫。」
J20nB096_p0457b14║此欲明《易》書之妙，而先示易理之大也。夫所謂易，
J20nB096_p0457b15║果何義哉？蓋是開一切物、成一切務，包盡天下之
J20nB096_p0457b16║道者也。是故聖人依易理而成《易》書，以通天下之
J20nB096_p0457b17║志，使人即物而悟理；以定天下之業，使人素位而
J20nB096_p0457b18║務本；以斷天下之疑，使人不泣岐而徼倖。是故蓍
J20nB096_p0457b19║之德，極其變化而不可測也；卦之德，有其定理而
J20nB096_p0457b20║不可昧也；爻之義，盡其變通而未嘗隱也。夫蓍圓
J20nB096_p0457b21║而神、卦方以知、爻易以貢，皆所謂寂然不動感而
J20nB096_p0457b22║遂通者也。聖人即以此洗心退藏于密，所謂自明
J20nB096_p0457b23║誠謂之教，能盡其性，則能盡人之性，故吉凶與民
J20nB096_p0457b24║同患，神以知來、知以藏往，不俟問于蓍龜而後知
J20nB096_p0457b25║吉凶也。此惟古之聰明睿知，斷惑而無惑可斷者，
J20nB096_p0457b26║乃能與于此耳。
J20nB096_p0457b27║是以明于天之道，而察于民之故，是興神物，以前民
J20nB096_p0457c01║用。聖人以此齋戒，以神明其德夫。
J20nB096_p0457c02║夫神以知來、知以藏往，則又何俟蓍龜之神物而
J20nB096_p0457c03║後斷民之吉凶哉？但聖人能之，眾人不能，不藉蓍
J20nB096_p0457c04║龜以示，則民不信也。是以明于借物顯理，乃天之
J20nB096_p0457c05║道；因占決疑，乃民之習。故藉此蓍龜以開民用之
J20nB096_p0457c06║前，而聖人亦示現齋戒然後卜筮者，正欲以此倍
J20nB096_p0457c07║神明其德也。
J20nB096_p0457c08║是故闔戶謂之坤、闢戶謂之乾；一闔一闢謂之變、往
J20nB096_p0457c09║來不窮謂之通。見乃謂之象，形乃謂之器，制而用之
J20nB096_p0457c10║謂之法，利用出入民咸用之謂之神。是故易有太極；
J20nB096_p0457c11║是生兩儀；兩儀生四象；四象生八卦；八卦定吉凶；吉
J20nB096_p0457c12║凶生大業。是故法象莫大乎天地；變通莫大乎四時；
J20nB096_p0457c13║縣象著明莫大乎日月；崇高莫大乎富貴；備物致用
J20nB096_p0457c14║立成器以為天下利莫大乎聖人；探賾索隱，鉤深致
J20nB096_p0457c15║遠，以定天下之吉凶，成天下之亹亹者，莫大乎蓍龜。
J20nB096_p0457c16║是故天生神物聖人則之；天地變化聖人效之；天垂
J20nB096_p0457c17║象見吉凶，聖人象之；河出圖，洛出書，聖人則之。易有
J20nB096_p0457c18║四象，所以示也；繫辭焉，所以告也；定之以吉凶，所以
J20nB096_p0457c19║斷也。《易》曰：「自天祐之，吉無不利。」子曰：「祐者，助也。天之
J20nB096_p0457c20║所助者順也；人之所助者信也。履信思乎順，又以尚
J20nB096_p0457c21║賢也。是以自天祐之，吉無不利也。」
J20nB096_p0457c22║是故德既神明，方知易理無所不在。且如闔戶即
J20nB096_p0457c23║謂之坤；闢戶即謂之乾；一闔一闢即是「變」；往來不
J20nB096_p0457c24║窮即是「通」。見即是「象」；形即是「器」；隨所制用即是「法」；
J20nB096_p0457c25║隨其民用出入即是「神」。則「乾」「坤」乃至神明，何嘗不
J20nB096_p0457c26║即在日用動靜間哉？凡此皆易理之固然，而《易》書
J20nB096_p0457c27║所因作也。是故易者，無住之理也。從無住本立一
J20nB096_p0458a01║切法，所以易即為一切事理本源，有「太極」之義焉；
J20nB096_p0458a02║既云太極，則決非凝然一法，必有動靜相對之機，
J20nB096_p0458a03║而「兩儀」生焉；既曰兩儀，則動非偏動，德兼動靜，靜
J20nB096_p0458a04║非偏靜，亦兼動靜，而「四象」生焉；既曰四象，則象象
J20nB096_p0458a05║各有兩儀之全體全用，而「八卦」生焉；既曰八卦，則
J20nB096_p0458a06║備有動靜陰陽剛柔善惡之致，而「吉凶」定焉；既有
J20nB096_p0458a07║吉凶，則裁成輔相之道方為有用，而「大業」生焉。易
J20nB096_p0458a08║理本自如此，《易》書所以亦然也，是故世間事事物
J20nB096_p0458a09║物，皆法象也，皆變通也，乃至皆深皆遠、皆賾皆隱
J20nB096_p0458a10║也。而法象之大者莫若「天地」；變通之大者莫若「四
J20nB096_p0458a11║時」；縣象著明之大者莫若「日月」。崇高之大者莫若
J20nB096_p0458a12║「天位之富貴」；備物致用利天下者莫若「天德之聖
J20nB096_p0458a13║人」；探賾索隱，鉤深致遠，定吉凶，令人知趨避、成亹
J20nB096_p0458a14║亹，使人進德業者，莫若「蓍龜之神物」。是故天生神
J20nB096_p0458a15║物，聖人即從而則之；天地變化，聖人即從而效之；
J20nB096_p0458a16║天垂象，現吉凶，聖人即從而擬象之；河出圖，洛出
J20nB096_p0458a17║書，聖人即法而為八卦九疇。然則易之有四象，所
J20nB096_p0458a18║以示人動靜進退之道也；《易》有繫辭，所以昭告以
J20nB096_p0458a19║人合天之學也；《易》有吉凶定判，所以明斷合理之
J20nB096_p0458a20║當為，而悖理之不可為也。故「大有」上九之辭曰：「自
J20nB096_p0458a21║天祐之，吉無不利」，吾深知其故也。夫天無私情，所
J20nB096_p0458a22║助者不過順理而已；人亦無私好，所助者不過信
J20nB096_p0458a23║自心本具之易理而已。誠能真操實履，信自心本
J20nB096_p0458a24║具之易理，思順乎上天所助，則便真能崇尚聖賢
J20nB096_p0458a25║之書矣！安得不為天所祐，而吉無不利哉？
J20nB096_p0458a26║子曰：「書不盡言，言不盡意，然則聖人之意其不可見
J20nB096_p0458a27║乎？」子曰：「聖人立象以盡意；設卦以盡情偽；繫辭焉以
J20nB096_p0458b01║盡其言；變而通之以盡利；鼓之舞之以盡神。乾坤其
J20nB096_p0458b02║易之蘊耶？乾坤成列，而易立乎其中矣。乾坤毀，則無
J20nB096_p0458b03║以見易。易不可見，則乾坤或幾乎息矣。是故形而上
J20nB096_p0458b04║者謂之道；形而下者謂之器；化而裁之謂之變；推而
J20nB096_p0458b05║行之謂之通；舉而措之天下之民謂之事業。是故夫
J20nB096_p0458b06║象，聖人有以見天地之賾，而擬諸其形容，象其物宜，
J20nB096_p0458b07║是故謂之象。聖人有以見天下之動，而觀其會通，以
J20nB096_p0458b08║行其典禮，繫辭焉以斷其吉凶，是故謂之爻。極天下
J20nB096_p0458b09║之賾者存乎卦；鼓天下之動者存乎辭；化而裁之存
J20nB096_p0458b10║乎變；推而行之存乎通；神而明之存乎其人；默而成
J20nB096_p0458b11║之不言而信，存乎德行。」
J20nB096_p0458b12║上文發明易理、《易》書，及聖人作《易》，吾人學《易》之旨，
J20nB096_p0458b13║亦既詳矣。然苟非其人，苟無其德，則隨語生解，亦
J20nB096_p0458b14║何以深知易理《易》書之妙致乎！故更設為問答，而
J20nB096_p0458b15║結歸其人其德行也。夫書何能盡言？言亦何能盡
J20nB096_p0458b16║意？然則聖人之意豈終不可見乎？詎知聖意不盡
J20nB096_p0458b17║于言，而亦未嘗不寓于言；聖言不盡于書，而亦未
J20nB096_p0458b18║嘗不備于書？且如《易》書之中，亦既立象以盡意，聖
J20nB096_p0458b19║意雖多，而動靜二機足以該之，故「乾」「坤」二象即可
J20nB096_p0458b20║以盡聖人之意也。又復設卦以盡情偽，動靜雖只
J20nB096_p0458b21║有二，而其中變態，或情或偽，不一而足，故六十四
J20nB096_p0458b22║卦乃能盡萬物之情偽也。又復繫辭焉以盡其言，
J20nB096_p0458b23║蓋舉天下事物一一言之，則勞而難遍；今借六十
J20nB096_p0458b24║四卦而繫以辭，則簡而可周也。雖六十四卦已足
J20nB096_p0458b25║收天下事物之大全。而不知事事物物中又各互
J20nB096_p0458b26║具一切事物也，故變而通之，每卦皆可為六十四，
J20nB096_p0458b27║而天下之利斯盡矣。雖有三百八十四爻動靜陳
J20nB096_p0458c01║設，若不于中善用鼓舞，使吾人隨處得見易理，則
J20nB096_p0458c02║亦不足以盡神，而聖人又觸處指點以盡神矣；雖
J20nB096_p0458c03║復觸處指點，然收彼三百八十四爻大綱，總不出
J20nB096_p0458c04║乾坤二法，故乾坤即易之縕藏也。夫本因易理而
J20nB096_p0458c05║有乾坤，既有乾坤，易即立乎其中。設毀此乾坤二
J20nB096_p0458c06║法，則易理亦不可見；設不見易理本體，則乾坤依
J20nB096_p0458c07║何而有，不幾至于息滅哉？此甚言易外無乾坤；乾
J20nB096_p0458c08║坤之外亦無易也。蓋易即吾人不思議之心體。乾
J20nB096_p0458c09║即照，坤即寂；乾即慧，坤即定；乾即觀，坤即止。若非
J20nB096_p0458c10║止觀定慧，不見心體；若不見心體，安有止觀定慧？
J20nB096_p0458c11║是故即形而非形者，向上一著即謂之「道」；無形而
J20nB096_p0458c12║成形者，向下施設即謂之「器」。道可成器，器可表道，
J20nB096_p0458c13║即謂之「變」；從道垂器，從器入道，即謂之「通」。自既悟
J20nB096_p0458c14║道與器之一如，以此化天下之民，即謂之「事業」矣。
J20nB096_p0458c15║是故夫〈象〉也者，不過是聖人見天下之賾，而擬諸
J20nB096_p0458c16║其形容象其物宜者也；夫爻也者，不過是聖人見
J20nB096_p0458c17║天下之動，而觀其會通，以行其典禮，繫辭焉以斷
J20nB096_p0458c18║其吉凶者也。是以卦可極天下之「賾」；辭可鼓天下
J20nB096_p0458c19║之「動」；變可盡化裁之「功」；通可極推行之「妙」。此終非
J20nB096_p0458c20║書之所能盡言，亦非言之所能盡意也。神而明之，
J20nB096_p0458c21║必存乎其人，而默而成之，不言而信，又必存乎德
J20nB096_p0458c22║行耳。德行者，體乾坤之道而修定慧，由定慧而徹
J20nB096_p0458c23║見自心之易理者也。
J20nB096_p0458c24║周易禪解卷第八
J20nB096_p0458c25║弟子顯喻募刻