J21nB110_p0631a01║宋文憲公護法錄卷第三
J21nB110_p0631a02║皇明金華宋濂著
J21nB110_p0631a03║雲棲袾宏　輯
J21nB110_p0631a04║虞山錢謙益訂
J21nB110_p0631a05║元末大浮屠塔銘（凡十有一人）
J21nB110_p0631a06║妙果禪師塔銘
J21nB110_p0631a07║（至正七年化）
J21nB110_p0631a08║至正初，余得邵庵虞公所著《妙果禪師語錄序》而讀
J21nB110_p0631a09║之，其稱師之道，有云「江河朔南，一碧萬頃，有大尊宿，
J21nB110_p0631a10║譬若摩尼之珠，高懸虛空，日月星辰、山河草木悉現
J21nB110_p0631a11║其中，人天鬼神、蠢動之眾一一內向，皆自以為得所
J21nB110_p0631a12║攝受，而珠本無留礙。」余竊意正宗寥落，龍象分散，而
J21nB110_p0631a13║世安復有斯人哉？虞公為人善巧，深入禪觀，故特溢
J21nB110_p0631a14║美於師，以起人之信心爾，非至論也。及來秣陵與師
J21nB110_p0631a15║諸孫似杞交，求其書而細味焉，則洪纖高下靡不含
J21nB110_p0631a16║攝，而玄機所湊若涉不思議境，然後知師之道弘以
J21nB110_p0631a17║周，而虞公之言實可徵不誣也。謹按資福大師廷俊
J21nB110_p0631a18║狀：師諱水盛，字竺源，自號無住翁。饒之樂平人，姓范
J21nB110_p0631a19║氏，父某，母徐。師生時有祥光照室，及成童，以嬉戲為
J21nB110_p0631a20║佛事。年十七，去依羅山院僧常公，常使從儒者學，而
J21nB110_p0631a21║師每習禪定，且針指出血，書《金剛經》。常呵之，師云：「學
J21nB110_p0631a22║儒可敵死生邪？」常云：「汝黃口小兒，爾姑注意於儒，他
J21nB110_p0631a23║時入道何晚也？」師弗之答。既受度，謁月庭忠公於蔣
J21nB110_p0631a24║山。時孤舟濟公為第一座，以皖山誨、蒙山者誨之，師
J21nB110_p0631a25║無幾云：「吾已見二老矣。」乃端坐一室，以三百六十骨
J21nB110_p0631a26║節、八萬四千毫竅及河山大地咸攝入一念，始覺變
J21nB110_p0631a27║易，繼凝定雙瞳與合為一，汗從眥流，亦不知所楚，後
J21nB110_p0631a28║四三日，見色聞聲，漸撼搖不動。師自信法決可證，因
J21nB110_p0631a29║取所攜書帙以火焚之，且發願云：「吾此生不能作佛，
J21nB110_p0631a30║當入無間獄也。」傍觀者為之吐舌。俄過匡廬，止東林，
J21nB110_p0631b01║聞有僧所見不異雲門，師往即焉，僧以無誠心讓之，
J21nB110_p0631b02║師復奮云：「今夕必就蒲茵上死爾。」即正襟趺坐，加精
J21nB110_p0631b03║進力，如一人臨萬人之敵、如操舟上湍悍之灘，不遑
J21nB110_p0631b04║他接，夜參半至極切孤危之際，捐命一躍，不覺如出
J21nB110_p0631b05║荊棘之叢，所履之地忽爾平沉，而秋空素月，連娟獨
J21nB110_p0631b06║照，返觀自身，湛湛澄澄，唯一念之不忘爾。師猶以墮
J21nB110_p0631b07║於斷滅，益進修弗懈，或靜、或動，未嘗間斷，洎歸羅山
J21nB110_p0631b08║方全體頓現，如器臀之解，十方世界舉皆現前，參以
J21nB110_p0631b09║諸祖契證，如鏡照鏡，坦然明白。師自以為開悟，及掌
J21nB110_p0631b10║藏鑰東林，偶閱妙喜「明心見性，非桑門事」之辭，又復
J21nB110_p0631b11║致疑，不能釋者數日。或誚云：「法離唇吻，道絕言詮，子
J21nB110_p0631b12║何太滯也？」於是胸中又蕩然如洗，然不敢謂已至也。
J21nB110_p0631b13║越五載，重會濟公于蔣山，濟云：「蒙山嘗言：栽松道者
J21nB110_p0631b14║不具二緣而生，達摩葬熊耳後隻履西歸，果神通邪？
J21nB110_p0631b15║抑法如是也？」師云：「此形神俱玅而已。」濟云：「不然也，子
J21nB110_p0631b16║他日當自知之。」師復往無為見無能教公，以濟所舉
J21nB110_p0631b17║之言質之，無能云：「為汝弗解故也。」師忽大省，盡脫去
J21nB110_p0631b18║玄玅知解，歷觀從前所悟如通宵一夢，夢時非無，及
J21nB110_p0631b19║至覺後絕無所得矣。無能撫其背，而記之云：「爾後當
J21nB110_p0631b20║大弘吾宗也。」師辭去，東游四明天童，已而歸息浮梁
J21nB110_p0631b21║之鳳游山。海印如公方長荐福，請福分座說法，久之，
J21nB110_p0631b22║往隱于南巢。巢民柳氏割山地，建蘭若以棲師，地當
J21nB110_p0631b23║五峰之下，舊有龍潭五所，聞師至，悉乘風雷徙去，識
J21nB110_p0631b24║者謂聖人來居，故物怪潛遁云。天曆己巳，遣官以聘，
J21nB110_p0631b25║起師主西湖之妙果。師弘闡宗旨，震撼四方，學徒一
J21nB110_p0631b26║集，至有不遠萬里而來者。郡守劉公迪、戍將齊公𤩔
J21nB110_p0631b27║常虛己求道，時已行役僧之令，師堅欲引去，劉公屬
J21nB110_p0631b28║縣大夫，特免科繇以款之。未幾，返南巢故隱，而嚮慕
J21nB110_p0631b29║者愈眾。宗藩宣讓王累遣使者致師，師以老病固辭。
J21nB110_p0631b30║淮西廉訪使斡公王倫徒、監察御史常公道夫，尢極
J21nB110_p0631c01║趍仰，時移書牘，以辨鍊玄乘。鄉先正集賢學士傅公
J21nB110_p0631c02║立、月灣先生吳公存與師為世外交，甚篤。月灣至有
J21nB110_p0631c03║「晚始聞道」之歎。至正丁亥夏四月二十四日黎明，召
J21nB110_p0631c04║四眾戒飭之，且云：「世尊有言：『我今背痛，將入涅槃。』吾
J21nB110_p0631c05║其時矣。」侍僧捧紙求偈，師呵云：「何以偈為強之？」乃引
J21nB110_p0631c06║紙膝上書已，端坐而逝。初師預建葬塔於諸峰之下，
J21nB110_p0631c07║是夜有光如匹練，自天際下燭，交相通貫，未幾，散布
J21nB110_p0631c08║五峰之頂，復合於塔中，彌三夕乃止。巢之居民凡數
J21nB110_p0631c09║十里，聚觀駭異之。弟子德弘、慧月、慧觀，以是月二十
J21nB110_p0631c10║六日奉全身瘞焉。世壽七十有三，僧臘五十有三。聞
J21nB110_p0631c11║師之歿，緇素無不哀慟，而兩淮之人尢切，不啻喪其
J21nB110_p0631c12║父母。師之道浹洽於人者，蓋可知矣。師常囑學徒云：
J21nB110_p0631c13║「凡剃髮染衣，當洞明諸佛心宗，行解相應，以正悟之
J21nB110_p0631c14║境靈靈自照，歲久月深，具大無畏，如透水月華，萬浪
J21nB110_p0631c15║千波觸之不散，方不被生死陰魔所惑。」此師生平之
J21nB110_p0631c16║實證實悟者，故亦用是以誨人也。師制行峻絕，有壁
J21nB110_p0631c17║立萬仞之意，每垂三關語以示人，多有不契其機者。
J21nB110_p0631c18║廣信祝蕃遠嘗云：「番陽竺源，吳中斷崖，其人類孤峰
J21nB110_p0631c19║懸巖，可仰望而不可攀躋。」人稱之為實錄。嗚呼！大鑒
J21nB110_p0631c20║之道分為五家，而臨濟之宗為最盛。臨濟之傳，雖曰
J21nB110_p0631c21║豐熾光大，覃及東南，至五祖演為尢盛。今以其世次
J21nB110_p0631c22║觀之，則自開福寧、月庵果、老衲證、月林觀、竹巖印、真
J21nB110_p0631c23║翁圓、無能教，至師始八葉耳。宜其傳授分明，印悟真
J21nB110_p0631c24║切，有非耳剽目掇者之可同哉！余也不敏，似杞致慧
J21nB110_p0631c25║月之辭，來求塔上之銘，其請至六七而不倦。予故特
J21nB110_p0631c26║舉虞公之言於前，而歷著師之悟驗於後，使小罔末
J21nB110_p0631c27║智未得謂得者睹之，庶幾有所懲創矣乎！銘曰：
J21nB110_p0631c28║道大如天地，無物可包羅，我以一心攝，不見有餘欠。
J21nB110_p0631c29║自非堅固力，沒身以為期，超出河沙界，未易得之者。
J21nB110_p0631c30║皇皇無住翁，誓成無上學，一念佛轉移，似倚須彌山。
J21nB110_p0632a01║兩曜互遷代，風霆時激射，乃至於世間，山川及草木、
J21nB110_p0632a02║胎卵濕化等，無日不現前，無見亦無聞，無無亦皆喪。
J21nB110_p0632a03║如是歲月深，真體忽頓露，有若摩尼珠，閃映無定色，
J21nB110_p0632a04║光光皆涉入，永無留礙者。持之出住世，蔚為人天師。
J21nB110_p0632a05║吐辭鴻鍾吼，非宮亦非商，間有無耳人，聽之三日聾。
J21nB110_p0632a06║何況示關要？險絕在天半。萬仞不見底，即墜即糜爛。
J21nB110_p0632a07║眾生所倚藉，冥衢日月燈，睠彼毒龍眾，獰惡可怖駭。
J21nB110_p0632a08║亦知所敬畏，夜隨風雨遊，莊嚴清淨域，恐以腥穢故。
J21nB110_p0632a09║神光起天末，如匹練下垂，照燭窣堵波，散入五峰頂。
J21nB110_p0632a10║我示涅槃相，上玄降祥應，以表無量法，諸天悉護持。
J21nB110_p0632a11║大風有止時，此法無盡藏，爰假世間文，留鎮於下土。
J21nB110_p0632a12║佛慧圓明廣照無邊普利大禪師塔銘
J21nB110_p0632a13║（至正十七年化）
J21nB110_p0632a14║少林氏之道七傳至慧照大師而別為一宗，設三玄
J21nB110_p0632a15║門，演暢宗乘，權實兼行，照用雙至。四方從者，雷動海
J21nB110_p0632a16║湧。逮乎宋季，其道寢微，惠朗欽公起而任之，豎大法
J21nB110_p0632a17║幢，屹然為東南之標准。廣濟妙公，親承法印，據獅子
J21nB110_p0632a18║巖，建立死關，鮮有升其門者。唯智覺本公，深造閫奧，
J21nB110_p0632a19║以大辨才，通博無礙，慈澤普滋，遍一切處。其入室弟
J21nB110_p0632a20║子以十數計，若今佛慧圓明廣照無邊普利大禪師
J21nB110_p0632a21║則其一人也。師諱元長，字無明，一號千巖。越之蕭山
J21nB110_p0632a22║縣許賢鄉人，族姓董氏，世以書詩為業。父諱九鼎，母
J21nB110_p0632a23║何氏，晚而生師，欲棄之，嫂謝氏鞠以為子。七歲即就
J21nB110_p0632a24║外傳諸書經，目輒成誦，出入蹈矩循彠有若成人。其
J21nB110_p0632a25║父喜曰：「是子當以文行亢吾宗乎？」師之諸父曇芳學
J21nB110_p0632a26║佛於富陽法門院，欲乞師為嗣，謝氏不從。未幾，師遘
J21nB110_p0632a27║疾甚革，謝氏禱于觀音大士曰：「佛幸我慈，俾此兒弗
J21nB110_p0632a28║死，令服灑掃役終身。」禱已，師汗下而愈，遂使從芳游。
J21nB110_p0632a29║時師年始十七，益求良師友摩切九流百氏之言，已
J21nB110_p0632a30║而曰：「此非出世法也。」復從授經師學《法華經》，至〈藥王
J21nB110_p0632b01║品〉，問曰：「藥王既然二臂，曷為復現本身耶？」授經師異
J21nB110_p0632b02║之。年十九，薙髮受具戒，走武林，習律於靈芝寺。律師
J21nB110_p0632b03║問曰：「八法往來，片無乖角，何謂也？」師曰：「胡不問第九
J21nB110_p0632b04║法乎？」律師曰：「問律而答以禪，真大乘法器也。」會行丞
J21nB110_p0632b05║相府飯僧，師隨眾入，本公亦在座，遙見師，即呼謂曰：
J21nB110_p0632b06║「汝日用何如？」師曰：「惟念佛爾。」公曰：「佛今何在？」師方擬
J21nB110_p0632b07║議，公厲聲叱之，師遂胡跪作禮，求示法要，公以「狗子
J21nB110_p0632b08║無佛性」之語授之。繼往縛禪靈隱山中，雪庭傅公召
J21nB110_p0632b09║師長內記。師下筆成章，五采交粲，見者歎服。俄棄歸
J21nB110_p0632b10║法門，隨順世緣，殆將十載，一旦忽喟然曰：「生平氣志
J21nB110_p0632b11║充塞乾坤，乃今作甕裏醯雞耶？」復造靈隱，跏趺危坐，
J21nB110_p0632b12║脅不沾席者三年。因往望亭，聞雀聲有省，亟見本公
J21nB110_p0632b13║具陳悟因。公復斥之，師憤然來歸。夜將寂，忽鼠翻食
J21nB110_p0632b14║貓之器，墮地有聲，恍然開悟，覺身躍起數丈，如蟬蛻
J21nB110_p0632b15║汙濁之中，浮游玄間，上天下地一時清朗。被衣待旦
J21nB110_p0632b16║復往質於公，公問曰：「趙州何故云無？」師曰：「鼠餐貓飯。」
J21nB110_p0632b17║公曰：「未也。」師曰：「飯器破矣。」公曰：「破後云何？」師曰：「築碎
J21nB110_p0632b18║方甓。」公乃微笑祝師曰：「汝宜善自護持，復遯巖穴，時
J21nB110_p0632b19║節若至，其理自彰。」師既受付囑，乃隱天龍之東庵，耽
J21nB110_p0632b20║悅禪味，不與外緣。有二蛇日來環遶座下，師為說三
J21nB110_p0632b21║皈五戒，蛇矯首低昂作拜勢而去。師自是聲光日顯。
J21nB110_p0632b22║笑隱訢公方主中竺法席，力荐起之，江浙行省丞相
J21nB110_p0632b23║脫歡公時領宣政院事亦遣使迫師出世，師皆不聽。
J21nB110_p0632b24║居亡何諸名山爭相勸請，師度不為時所容，與弟子
J21nB110_p0632b25║希昇杖錫踰濤江，而東至烏傷之伏龍山，見山形如
J21nB110_p0632b26║青蓮花，乃卓錫巖際，誓曰：「山若有水，吾將止焉。」俄山
J21nB110_p0632b27║泉溢出，作白乳色，師遂依大樹以居，實泰定丁卯冬
J21nB110_p0632b28║十月也。初伏龍山有禪寺號聖壽，其廢已久，當師入
J21nB110_p0632b29║山，時鄉民咸夢有異僧來，遂相率登巉巖，披蒙茸以
J21nB110_p0632b30║訪焉。見師晏坐不動，各持食飲之物獻之。邑大姓樓
J21nB110_p0632c01║君如浚、樓君一得，各為伐木構精廬以安師，尋因舊
J21nB110_p0632c02║號，建大伽藍，重樓傑閣，端門廣術，輝映林谷。內而齊
J21nB110_p0632c03║魯、燕、趙、秦、隴、閩、蜀，外而日本、三韓、八番、羅甸、交趾、琉
J21nB110_p0632c04║球，莫不奔走膜拜，咨決心學，留者恒數百人。至有求
J21nB110_p0632c05║道之切，斷臂師前以見志者。師各隨其根性而為說
J21nB110_p0632c06║法，譬如一雨所施，小大根莖悉獲沾潤。王公大臣嚮
J21nB110_p0632c07║師之道，如仰日月，名傾朝廷，三遣重臣降名香以寵
J21nB110_p0632c08║嘉之。江淮雄藩若宣讓王則下令加護其教。若鎮南
J21nB110_p0632c09║王則親書寺額，賜僧伽黎衣及普應妙智弘辨禪師
J21nB110_p0632c10║之號。帝師亦再降旨，俾勢家無有所侵陵，仍更號曰
J21nB110_p0632c11║佛慧圓鑒大元普濟大禪師。資政院又為啟于東朝，
J21nB110_p0632c12║命朝臣製今號，并金襴法衣以賜焉。至正丁酉夏六
J21nB110_p0632c13║月十四日，師示微疾，索浴更衣，會眾，書偈云：「平生饒
J21nB110_p0632c14║舌，今日敗闕。一句轟天，正法眼滅。」遂投筆而逝，春秋
J21nB110_p0632c15║七十四，夏五十六。是日午時，其弟子德亨、德馨等用
J21nB110_p0632c16║陶器函蓋奉全身，瘞于青松庵，悲慟哀戀，聲撼嵒壑。
J21nB110_p0632c17║太師中書右丞相脫脫公建大壽元忠國寺，為皇太
J21nB110_p0632c18║子祝釐之地，欲奏起師為住持，適有自江南來者言
J21nB110_p0632c19║師示寂，乃止。師疏眉秀目，豐頤美髯，才思英發，超越
J21nB110_p0632c20║醜夷。頃刻千偈，包含無量妙義，得其片言，皆珍襲寶
J21nB110_p0632c21║護，惟謹語錄若干卷、和智覺擬寒山詩若干首，皆刻
J21nB110_p0632c22║梓行于叢林。世之論者，謂師踐履真實，談辨迅利，或
J21nB110_p0632c23║無愧于智覺云。濂初往伏龍山見師，師吐言如奔雷，
J21nB110_p0632c24║時濂方尚氣，頗欲屈之，相與詰難數千言，不契而退。
J21nB110_p0632c25║越二年，又往見焉。師問曰：「聞君閱盡一大藏教有諸？」
J21nB110_p0632c26║濂曰：「然。」曰：「耳閱乎？抑目觀也？」曰：「亦目觀爾。」曰：「使目之
J21nB110_p0632c27║能觀者，君謂誰耶？」濂揚眉向之，於是相視一笑。自時
J21nB110_p0632c28║厥後，知師之道超出有無，實非凡情之可窺測，因締
J21nB110_p0632c29║為方外之交垂三十年，其激揚義諦，往來尺牘之在
J21nB110_p0632c30║篋衍者，墨尚濕也。雖纏於世相，不能有所證入，而相
J21nB110_p0633a01║知最深，銘非濂為而孰宜為之？銘曰：
J21nB110_p0633a02║天目嵒嵒，中設死關，豈無來者，望門而還？言言智覺，
J21nB110_p0633a03║仗劍深入。師子長號，百獸咸蟄。伊誰嗣之？惟千嵒師，
J21nB110_p0633a04║彼碩者子，爰契我機。杖錫行雲，遯藏空谷，明珠自護，
J21nB110_p0633a05║不受人觸。世雖不聞，靈蛇先知，矯首聽法，為說三歸。
J21nB110_p0633a06║我將辭名，文彩或露，足踏飛濤，一夕東度。龍峰鬱環，
J21nB110_p0633a07║如青蓮花，我棲其間，指樹為家。兆之所形，孰曰無象？
J21nB110_p0633a08║有來兟兟，且饁且餉。化被草莽，為梵王宮，金銀流離，
J21nB110_p0633a09║絢爛太空。四方風動，無不稽首，師我檀度，願垂攝受。
J21nB110_p0633a10║群聾正酣，晝夜沉冥，法音方震，萬耳皆驚。璨璨珠璣，
J21nB110_p0633a11║噴落人世，神鬼莫窺，天龍交衛。有寵自天，錫予便蕃，
J21nB110_p0633a12║金衣寶薰，耀於祇園。外護之嚴，罔敢于令。慧照之宗，
J21nB110_p0633a13║於斯為盛。乘化而逝，人天慕哀。玅相如如，初無去來。
J21nB110_p0633a14║既無去來，何有增減？太史勒銘，以昭玄範。
J21nB110_p0633a15║故文明海慧法師塔銘
J21nB110_p0633a16║（至正十七年化）
J21nB110_p0633a17║能仁氏之教，流入中夏，愈傳愈熾，於是諸師各有所
J21nB110_p0633a18║建立，譬如一燈分為十燈，燈之用雖殊，而光明則一
J21nB110_p0633a19║也。天台四教，法性觀行之宗，自南嶽以來，開空假中
J21nB110_p0633a20║三觀，丕闡三千性相、百界千如之玅，一念之間具足
J21nB110_p0633a21║無減。其說尊勝宏特，縱歷百千萬劫，洸洸乎，皦皦乎，
J21nB110_p0633a22║不可尚已。某竊怪方袍之士，幸得與聞其教，多視為
J21nB110_p0633a23║空言，卒局於小智之域，良可悲也！其真見實踐，有若
J21nB110_p0633a24║文明海慧法師者，某安得不喜談而樂道之哉？法師
J21nB110_p0633a25║諱善繼，字絕宗，族婁氏，越之諸暨人。考某，妣王氏，當
J21nB110_p0633a26║有妊，夢神人授白芙蕖，法師乃生。始能言，見母舉佛
J21nB110_p0633a27║號，合爪隨聲和之。年稍長，季父客授山陰靈秘寺，從
J21nB110_p0633a28║治春秋經，稍竊窺三藏諸書，喟然嘆曰：「春秋固佳，乃
J21nB110_p0633a29║世間法。欲求出世間，非釋氏將疇依？此身不實，有如
J21nB110_p0633a30║芭蕉，穹官峻爵縱因書而致，寧得幾何時耶？」大德乙
J21nB110_p0633b01║巳投其寺僧思恭祝髮，明年受具戒，從西天竺大山
J21nB110_p0633b02║恢公習天台教觀，大山甚器重之，每言：「數百人中，唯
J21nB110_p0633b03║繼上人爾。」暨大山遷雲間延慶，法師復往南天竺從
J21nB110_p0633b04║湛堂澄公，湛堂器之如大山，間問之曰：「入不二門，屬
J21nB110_p0633b05║何觀法？」法師曰：「三種觀法，屬對三部。此文既與止觀
J21nB110_p0633b06║同成觀體，的是從行。」湛堂又問：「諸經之體，為迷？為悟？」
J21nB110_p0633b07║法師曰：「體非迷悟，迷悟由人，顧所詮經之旨何如耳？」
J21nB110_p0633b08║湛堂喜溢顏色曰：「法輪之轉，他日將有望於斯子乎！」
J21nB110_p0633b09║宗周文公時住集慶寺，艷法師之學，延主賓朋，尋領
J21nB110_p0633b10║其懺事。湛堂復速法師還，俾居第一座。南天竺素稱
J21nB110_p0633b11║教海，法師提唱宗乘有聲，絕出於四方。會湛堂遷上
J21nB110_p0633b12║竺，而玉岡潤公來補其處，仍留法師居其職，學徒四
J21nB110_p0633b13║集，無不涵腴飲醇充足而後去。天曆己巳，法師出世
J21nB110_p0633b14║主良陼大雄教寺，日講《金光明經》，感法智見夢，謂之
J21nB110_p0633b15║曰：「爾所談經與吾若合符節，惜乎所踐猶未逮其言
J21nB110_p0633b16║耳。」法師遂益篤精進之行。至正壬午，浙省平章高公
J21nB110_p0633b17║納璘兼領行宣政院，移住天竺薦福教寺。某甲子，左
J21nB110_p0633b18║丞相朵兒只公繼領院事，陞主天台能仁教寺，法師
J21nB110_p0633b19║凡三主伽藍執經，座下者多豪俊之士，宏闡《法華玄
J21nB110_p0633b20║義》文句，朝講暮解，五章四釋，奧義昭晰，且策勵之曰：
J21nB110_p0633b21║「吾祖有云：『止觀一部，即法華三昧之筌蹄；一乘十觀，
J21nB110_p0633b22║即法華三昧之正體。』須解行並馳，正助並運，則圓位
J21nB110_p0633b23║可登，而不負吾祖命宗之意矣。」蓋法師抉剔經髓，敷
J21nB110_p0633b24║繹祖訓，如山川出雲，頃刻變化，而雨澤滂然四施，若
J21nB110_p0633b25║諸草木，纖洪短長無不霑焉，識者咸謂慈雲神照之
J21nB110_p0633b26║再世云。辛卯之春，俄謝事，超然獨往。時薙落師與湛
J21nB110_p0633b27║堂歸寂已久，法師既於靈祕葺舊廬以奉祠事，又往
J21nB110_p0633b28║居南山明靜院，灑掃湛堂之塔，其報本之念尤惓惓
J21nB110_p0633b29║也。曾未幾何，兵難洊作，其高弟是乘請法師東還華
J21nB110_p0633b30║徑，池深水寒，法師驩然就之，且以無常迅速，嚴修淨
J21nB110_p0633c01║業，繫念佛名，晝夜不輟。一夕，集眾而言曰：「佛祖弘化，
J21nB110_p0633c02║貴乎時節因緣。緣與時違，化焉托乎？吾將歸矣。」遂索
J21nB110_p0633c03║筆書偈，端坐而逝，時丁酉歲七月二十二日也。世壽
J21nB110_p0633c04║七十有二，僧臘六十。又三火化，牙齒及舌根弗壞，舍
J21nB110_p0633c05║利累累然滿地。其徒以某月日，斂骨塔於靈祕之西
J21nB110_p0633c06║坡，所度弟子三十二人。嗣其法者，則靈壽懷古、延慶
J21nB110_p0633c07║自朋、崇壽是乘、廣福大彰，雷峰淨昱、演福如玘、報忠
J21nB110_p0633c08║嗣璉、車溪仁讓、香積曇胄也。法師氣局衍裕，行履淳
J21nB110_p0633c09║固，台家諸書無不精徹，而大江東南恒推為教中之
J21nB110_p0633c10║宗。講演《妙法華》、《金光明》諸部經，凡若干會，主修法華
J21nB110_p0633c11║淨土懺，凡若于期，所感靈異不一而足。是乘嘗請著
J21nB110_p0633c12║書以淑後人，法師曰：「吾宗本離言說，不得已而有言，
J21nB110_p0633c13║為彰授受也。是故意以至章安結集之後，不過代相
J21nB110_p0633c14║緘授而已。其間或有斥邪衛正者，亦豈好辨哉？今大
J21nB110_p0633c15║經大法，粲如日星之懸，汝輩宜修習不暇，奚俟予言？」
J21nB110_p0633c16║聞者咸服。其一時士大夫，若趙文敏公孟頫、黃文獻
J21nB110_p0633c17║公溍、周內翰仁榮、李著作孝光、張鍊師天雨，皆結法
J21nB110_p0633c18║師為方外交，時相唱和於風月寂寥之鄉。晚與黃、張
J21nB110_p0633c19║二公欲結樓修淨社，未果，而法師歿。當沒之日，叢林
J21nB110_p0633c20║中皆相哀慕曰：「吾宗法幢仆矣。」後十七年，演福件繫
J21nB110_p0633c21║法師梵行，徵濂為塔上之銘。濂嘗游文獻公之門，聞
J21nB110_p0633c22║公談法師之德之盛，以為無讓古人，恨不得映白月
J21nB110_p0633c23║而濯冷風。今法師不可見矣，幸其嘉猷茂行猶得聞
J21nB110_p0633c24║其梗概，此無他，遺光之所照者尚有人言，之後三十
J21nB110_p0633c25║年則言之者鮮矣。又後三十年則誰復知之者？此金
J21nB110_p0633c26║石勒不可不致謹也。因從演福之請，歷敘而鋪張之。
J21nB110_p0633c27║千載之下有來讀斯文者，儼然如見法師於定慧光
J21nB110_p0633c28║中，其有不蹶然興起而惕然自厲者乎？銘曰：
J21nB110_p0633c29║性具之正宗兮一念具三千，三千即一念兮不後亦
J21nB110_p0633c30║不先。正依及假名兮各含空假中，攝歸於一妙兮互
J21nB110_p0634a01║具而互融。七祖既善闡兮諸佛復靈，承洞照六合內
J21nB110_p0634a02║兮日月行大清。慧命之攸寄兮文明得其宗，摠攝大
J21nB110_p0634a03║化機兮正受究始終。法輪左右旋兮晝夜如環循，隨
J21nB110_p0634a04║其利鈍根兮導入不二門。開權以顯實兮懇懇為敷
J21nB110_p0634a05║辭，一多暨小大兮非即亦非離。明暗色空相兮事法
J21nB110_p0634a06║皆寂然，真勝在妙圓兮非可以言詮。談辯析玄微兮
J21nB110_p0634a07║人天皆共聽，幽通於至神兮現夢顯祥徵。三坐大道
J21nB110_p0634a08║場兮手執青楊枝，灑物了無跡兮物得鬯其私。結期
J21nB110_p0634a09║修靈懺兮瑞異駢然臻，吾法本無作兮有作即為塵。
J21nB110_p0634a10║商飆一朝興兮吹仆正法幢，清淨大海眾兮盡然為
J21nB110_p0634a11║增傷。繼續幸有子兮龍象方駿奔，建塔為西坡兮庶
J21nB110_p0634a12║以表化源。
J21nB110_p0634a13║普福法師天岸濟公塔銘
J21nB110_p0634a14║（至正十六年化）
J21nB110_p0634a15║大雄氏五時說法，至于《法華》方暢出世本懷。自鳩摩
J21nB110_p0634a16║羅什翻譯東傳震旦，而諸師消釋者鮮得其樞要，或
J21nB110_p0634a17║主一音四相之談、或徇四時六宗之教，各號專門，務
J21nB110_p0634a18║相摩軋，甚至南二而北七，異言喧豗而莫之適從矣。
J21nB110_p0634a19║惟我天台尊者，丕闡前修三觀之說，約法華悟門，弘
J21nB110_p0634a20║演自行因果、化他能所宗旨，白日正當中天，而螢爝
J21nB110_p0634a21║雖多，隱而弗見，所以尊勝偉特，絕非他宗所可及。二
J21nB110_p0634a22║十餘傳，而其道愈大顯，此濂于銘普福法師之塔，不
J21nB110_p0634a23║得不推原其始而盛言之也。師諱弘濟，字同舟，一字
J21nB110_p0634a24║天岸，生姚氏族，世為會稽餘姚人。父某，早亡。師從同
J21nB110_p0634a25║里寶積寺舜田滿公出家，滿公其從父也。師駿發絕
J21nB110_p0634a26║倫，或授《法華經》輒能記憶。年十六，受度為大僧，日持
J21nB110_p0634a27║四分律，頻步之間不敢違越繩尺，已而歎曰：「戒固不
J21nB110_p0634a28║可緩，精教乘以資行解，其又可後乎？」于是往鄞依半
J21nB110_p0634a29║山全公，讀天台之書。久之，悉通其玄義。嘗修法華金
J21nB110_p0634a30║光明淨土期懺，聚精會神，存誠不貳，彷彿于觀定中
J21nB110_p0634b01║睹尊者畀以犀角如意，自是談辨日增，河懸泉湧，而
J21nB110_p0634b02║了無留礙。當是時，大山恢公尸松江之延慶、越溪澄
J21nB110_p0634b03║公主武林之演福，法幢雙峙，光焰鑠鑠，照映大江之
J21nB110_p0634b04║南，皆延師分座說法。而越溪愛師尤篤，諸部疑難或
J21nB110_p0634b05║有未易決者，要其終始而析之。師因義觀圓融，觸目
J21nB110_p0634b06║皆洞然矣。泰定元年，開法于萬壽圓覺寺，浙河左右
J21nB110_p0634b07║傑偉之士奔走其室，唯恐後之。議者謂倡佛海之道
J21nB110_p0634b08║以播芳猷，實自師始。明年，鹽官海岸崩，民朝夕惴惴，
J21nB110_p0634b09║恐為魚鱉。江浙行省右丞相脫驩甚憂之，祈禜觀音
J21nB110_p0634b10║大士于上天竺，仍請師親履其地，建水陸冥陽大會
J21nB110_p0634b11║七日夜，師冥心觀，想取海沙詛之，親帥其徒遍擲其
J21nB110_p0634b12║處，凡足跡所及，岸為不崩，人咸異之。天曆元年，陞主
J21nB110_p0634b13║顯慈、集慶寺，二寺皆杭之名剎，師處之泊然。集慶適
J21nB110_p0634b14║當歲儉，遂退處別室。蘇人競欲致師，以幣來聘住大
J21nB110_p0634b15║德萬壽寺，一座不移，閱六寒暑，而小子之有造者為
J21nB110_p0634b16║多。重紀至元之五年，江南行宣政院選主會稽之圓
J21nB110_p0634b17║通，圓通久廢之餘，鐘魚絕響。師曰：「此父母邦也，吾何
J21nB110_p0634b18║避焉？」欣然東歸，闢齋館，乞糗粻，攝授徒侶，多至數百
J21nB110_p0634b19║人，寺為中興。歷四載，還隱寶集，專修西方念佛三昧，
J21nB110_p0634b20║當會心處，不知念而非念、非念而念也。至正七年，壽
J21nB110_p0634b21║八十矣。錢塘諸名山以耆舊凋謝，唯師一人巋然，如
J21nB110_p0634b22║[春-三+?]之靈光，又以大普福寺起之，師堅臥不應。門人法
J21nB110_p0634b23║航進曰：「和尚自為計固善矣，其如斯道何？」師強赴之，
J21nB110_p0634b24║居亡何竟拂衣旋故丘開清鏡閣而深蟄焉。因覽諸
J21nB110_p0634b25║家所註《首楞嚴經》，繁簡失當，方將折衷其說為之疏
J21nB110_p0634b26║解。俄疾作，召四眾至，以唯心淨土惓惓為勉。其中或
J21nB110_p0634b27║未解師意，師厲聲曰：「死生難，死生難。」遽索觚翰書偈
J21nB110_p0634b28║而寂，十六年三月十日也。後七日，法孫至大、清晏以
J21nB110_p0634b29║陶器奉蛻質葬千里之峨眉山松花塢，師之所自卜
J21nB110_p0634b30║也。世壽八十六，僧臘七十一。度琳、永孚等三十六人，
J21nB110_p0634c01║得法上首。出主伽藍者，上竺道臻、雍熙淨琛、普光允
J21nB110_p0634c02║中，圓通有傳、天宮明靜等五人。其登門卒業未出世
J21nB110_p0634c03║者尚多焉。師梵貌魁碩，言吐清麗，諸書一過目，終身
J21nB110_p0634c04║不忘，故其本末兼該，無所滲漏。高昌總統有般若空
J21nB110_p0634c05║利者，每謂學兼華梵，出入經論，世無能敵之。用其國
J21nB110_p0634c06║語與師共譯《小止觀》，文彩煥發，高昌為之赧然自失。
J21nB110_p0634c07║鄉先達韓莊節公性稱師才全學博，無求于名，不過
J21nB110_p0634c08║以文寓意。巴西鄧文肅公文原亦敬師有道，遺詩敘
J21nB110_p0634c09║殷勤，有「相逢定性三生話」之句。其為名薦紳推許如
J21nB110_p0634c10║此。平生以流通教法為第一義，建法華本部百十會。
J21nB110_p0634c11║苟有召者，未嘗不應，屢感天雨華之祥。然于佛乘文
J21nB110_p0634c12║事，俱不偏廢，出處語默則未始離乎止觀。所著書有
J21nB110_p0634c13║《四教儀紀正》若干卷，《天岸外集》若干卷，並刊行于世
J21nB110_p0634c14║云。夫傳胤承宗學者多失其真，何哉？蓋騖于高遠者，
J21nB110_p0634c15║有立異之見；安於淺陋者，無深探之志。所以言彌近
J21nB110_p0634c16║而彌遠，理愈似而愈非，唯穎悟之士洞察其微，不敢
J21nB110_p0634c17║以臆說參合于其間，重徽疊照，雖百世而無弊可也。
J21nB110_p0634c18║如師者，講貫導化，一以止觀為宗，如印印泥，不差毫
J21nB110_p0634c19║髮，可謂知尊者翼道之功，而號善繼、善述者矣。豈非
J21nB110_p0634c20║賢哉？豈非賢哉？某等持靈隱禪師元淨狀來徵銘，為
J21nB110_p0634c21║之銘曰：
J21nB110_p0634c22║佛法正傳，實推台衡，大者鏗鍧，萬鼓齊鳴。彼傍宗者，
J21nB110_p0634c23║自謂孤撐，以此較之，蒼蠅之聲。（其一）累葉相仍，其學孔
J21nB110_p0634c24║熾，時雨普沾，春曦流麗。無物不萌，有生咸遂，神功妙
J21nB110_p0634c25║法，此焉為至。（其二）猗歟上師，義觀雨融，剋期破障，息念
J21nB110_p0634c26║歸宗。煌煌神公，心與之通，授以如意，無礙弗攻。（其三）浙
J21nB110_p0634c27║河之西，聯揚法幟，分座談玄，雲行雨施。出坐道場，歸
J21nB110_p0634c28║者如肆，為人天師，攝伏庶類。（其四）水蟲鼓禍，海涯善崩，
J21nB110_p0634c29║凝神冥漻，咒沙為兵。變化儵忽，風霆流形，雙足所躡，
J21nB110_p0634c30║凝如堅城。（其五）此願力故，匪由外假，妙經之宣，集于蘭
J21nB110_p0635a01║若。天亦雨華，繽紛而下，有感無應，理無愆者。（其六）有聲
J21nB110_p0635a02║隆然，傾于邇遐，游戲文辭，復衍而葩。枝枝葉葉，如寶
J21nB110_p0635a03║蓮花，不物于物，以道為家。（其七）般若光中，無非妙相，一
J21nB110_p0635a04║鑑之明，實含萬象。生既不來，死亦非往，何必興嗟，涉
J21nB110_p0635a05║有情想？（其八）師有墜言，欲了正因，惟心淨土，繫功宜勤。
J21nB110_p0635a06║日如懸鼓，一念不分，師雖逝矣，言若親聞。（其九）青山崔
J21nB110_p0635a07║崔，流泉在下，迴景斂英，絕斥邪寙。萬松作花，黃金滿
J21nB110_p0635a08║塢，設利斯藏，永奠終古。（其十）
J21nB110_p0635a09║天竺靈山教寺慈光圓照法師若公塔銘
J21nB110_p0635a10║（至正十九年遇害，即宋龍鳳五年。）
J21nB110_p0635a11║天台一宗，自法智尊者之後分為廣智、神照、南屏三
J21nB110_p0635a12║家。三家之中，而南屏為最盛，再傳至于車溪，其聲聞
J21nB110_p0635a13║益顯，震雷霆音，為有情說，執經問難者動數百人，遂
J21nB110_p0635a14║為吳越所宗。又六傳至於湛堂，貫遮性雙單制，聽正
J21nB110_p0635a15║作之學，而以止觀為歸宿之域，學子翕然嚮之。其入
J21nB110_p0635a16║室弟子為世法幢，星分棋布於江南，若無慈光圓照
J21nB110_p0635a17║法師，則尢號金春而玉應者也。法師諱允若，字季蘅，
J21nB110_p0635a18║族相里氏越人也。代為簪纓家，在唐有名造者，嘗為
J21nB110_p0635a19║禮部郎中。時內侍監魚朝恩怙貴誕肆，宰相元載亦
J21nB110_p0635a20║斂容避去，造與殿中侍御史李衎抗言折之，世稱直
J21nB110_p0635a21║臣，委祉垂休。至諱慶君以柔行稱，慶實生法師。年九
J21nB110_p0635a22║歲，能通春秋，其父方以亢宗為期，忽翛然有絕塵之
J21nB110_p0635a23║趣。嘗遊雲門傳忠廣孝寺，寺之元上人留之，俾給侍
J21nB110_p0635a24║左右。十五受具戒為大僧，渡濤江而西至虎林，謁大
J21nB110_p0635a25║山恢師於興福，恢師授以天台《四教儀》、《金篦》、《十不二
J21nB110_p0635a26║門》、《指要鈔》諸書，法師即能知其大意。已而聞佛海大
J21nB110_p0635a27║師澄公主南天竺崇恩演福教寺，四方名僧多來棲
J21nB110_p0635a28║止，而方巖則師、愛山靜師尤龍象中之稱雄者，法師
J21nB110_p0635a29║復往依焉。凡法智結顯、立陰觀妄、別理隨緣、究竟蛣
J21nB110_p0635a30║蜣、理毒性惡等文，益推斥其義而沉涵之。至於恩清
J21nB110_p0635b01║之兼業、昭圓之異說、齊潤之黨邪、仁岳之背正，亦皆
J21nB110_p0635b02║察其非是及所以害道之故。心既有得，乃質之二師，
J21nB110_p0635b03║而復取正於澄公，聲入心通，知解日至。澄公甚器之，
J21nB110_p0635b04║俾司賓客之職，澄公即所謂湛堂者也。至治初，澄公
J21nB110_p0635b05║奉詔入燕都，校正經律論三藏，遂白其行業於帝師
J21nB110_p0635b06║大寶法王，帝師嘉之，錫以今號，命出世昌源淨聖院。
J21nB110_p0635b07║丁歲大侵，法師力為經度，田之萊蕪者闢之，室之敝
J21nB110_p0635b08║漏者葺之。踰三年，澄公念法師不置，招之徠歸，請居
J21nB110_p0635b09║第一座，攝眾千餘人。法師持規峻整，升堂入室具有
J21nB110_p0635b10║儀範，經其指示，多所悟入。泰定中，行宣政院請主彌
J21nB110_p0635b11║陀興化教寺。當是時，倡道杭之南北兩山者，若天岸
J21nB110_p0635b12║濟、若我庵無、若玉庭罕，與法師皆有重望，人稱為佛
J21nB110_p0635b13║海會中四天王。居亡何退居雲門，視榮名利養如白
J21nB110_p0635b14║衣蒼狗變遷，一不以經意，翱翔千岩萬壑中，時同斷
J21nB110_p0635b15║江恩師、休耕逸師臨風笑詠，不知夕陽之在樹也，君
J21nB110_p0635b16║子又目之為雲門三高云。然法師身載明德，聲光外
J21nB110_p0635b17║流，終不可掩。至正間，起主越之圓通寺。丞相康里公
J21nB110_p0635b18║復具疏，延主天竺靈山教寺。靈山錢塘巨剎，有瓔珞
J21nB110_p0635b19║泉，其源絕已久，法師持錫扣巖祝曰：「吾緣苟在，是泉
J21nB110_p0635b20║當為吾一來。不然，則廢涸猶故也。」言始脫口，泉果涌
J21nB110_p0635b21║出，淵淵然漸盈。戶部尚書貢君師泰，比之慈雲重榮
J21nB110_p0635b22║檜，命名曰再來泉。法師四坐道場，教雨灌溉如甘露
J21nB110_p0635b23║醍醐，飲者心泰。尋以年高，復退居雲門，築深居精舍，
J21nB110_p0635b24║以法華觀慧三昧為暮年淨行。會天下大亂，干戈紛
J21nB110_p0635b25║擾，法師與之遇，脅以白刃，毅然不為屈，辭色俱厲，因
J21nB110_p0635b26║遇害，白乳溢出于地，實十九年二月二十九日也。世
J21nB110_p0635b27║壽八十，僧臘六十有五。兵既退，其諸孫子蘭、息幻始
J21nB110_p0635b28║具衣棺為斂。闍維之夕，獲舍利如菽者無算，遂以某
J21nB110_p0635b29║年月日奉遺骨痊於雲門山之麓。法師風度簡遠，不
J21nB110_p0635b30║妄言笑，趙魏公孟頫呼之為僧中御史，善詩若文，雄
J21nB110_p0635c01║健有法。黃文獻公溍為序，其首謂其遊戲如幻，變化
J21nB110_p0635c02║不測，理事混融，不相留礙。一時名公卿，如鄧文肅公
J21nB110_p0635c03║文原、袁文清公桶、虞文靖公集、韓莊節公性，皆慕法
J21nB110_p0635c04║師，與為方外交。而忠介公泰不花歆豔為尤切，函書
J21nB110_p0635c05║問道，殆無虛日。得法弟子出住名伽藍者，則集慶之
J21nB110_p0635c06║友奎、演福之良謹、延慶之如瑩、隆德之去讓、淨聖之
J21nB110_p0635c07║圓證也。其進修弗輟而未出者，則善來、普慈、曇曙、維
J21nB110_p0635c08║翰、玄微、無作、及前子蘭、息幻也。法師初號浮休老人，
J21nB110_p0635c09║雲門之傍有溪曰若耶，歷代詞人屢形賦詠，世以法
J21nB110_p0635c10║師名高，宜配地望，故復稱之為若耶溪。法師示滅之
J21nB110_p0635c11║後，已經十齡，友奎持天衣禪師元淨所為狀，請濂為
J21nB110_p0635c12║之銘。濂事文獻公時，每聞揚法師之善，固以竊識之
J21nB110_p0635c13║矣。及與友奎接，行業純而問學弘，又知其為有道之
J21nB110_p0635c14║士，銘其可辭？或者以師素履之美，而不獲考終命，頗
J21nB110_p0635c15║致疑焉。殊不知定業所感，千劫弗遷。雖以西域聖師，
J21nB110_p0635c16║深入神通三昧，或為鴆毒所加、或罹刀劍之厄，卒未
J21nB110_p0635c17║能免。初無傷乎道德之崇高也，何獨於師而惑之乎？
J21nB110_p0635c18║嗚呼！台衡之宗，不絕如線，噓四明之遺燄，爇外教之
J21nB110_p0635c19║邪城，當有其人，惜乎吾未得而見之。有如法師者，亦
J21nB110_p0635c20║九京不可作矣。感今思古，寧不衋然傷情乎？故備序
J21nB110_p0635c21║之，揭于玄塔之左，以厲其學者，必有競競自省者矣。
J21nB110_p0635c22║銘曰：
J21nB110_p0635c23║止觀學廢，將焉徵兮。法船載寶，歸東瀛兮。淨光傳之，
J21nB110_p0635c24║寶雲承兮。誰其中興？曰四明兮。車溪深涵，萬丈清兮。
J21nB110_p0635c25║下注佛海，流無聲兮。若耶中藏，毒尾鯨兮。鼓鬣奮迅，
J21nB110_p0635c26║樹赤旌兮。發為音聲，震百霆兮。龍鬼怖愕，人天聽兮。
J21nB110_p0635c27║靈鷲巖巖，摩帝青兮。紺泉旋珠，若琉纓兮。膏脈久絕，
J21nB110_p0635c28║茂荒荊兮。飛錫一指，來盈盈兮。莫峻匪山，五雲凝兮。
J21nB110_p0635c29║絳霧為室，霞作扃兮。欲入觀慧，權實并兮。業何所因？
J21nB110_p0635c30║生何憑兮？翛然而化，假以兵兮。如劍斫風，本無形兮。
J21nB110_p0636a01║白液流漿，昭厥靈兮。舍利叢布，光晶熒兮。盛以五色，
J21nB110_p0636a02║玻璃瓶兮。道無所損，名益貞兮。游風鼓扇，塵冥冥兮。
J21nB110_p0636a03║我思哲人，涕泗零兮。請勒琬琰，示吾銘兮。
J21nB110_p0636a04║憨山曰：「台宗至元末，得三大老中興，樹大法幢。觀
J21nB110_p0636a05║若公死生去就，超然如戲，則世之執宗掃教，動以
J21nB110_p0636a06║義學抹摋人者，亦可以省矣。」
J21nB110_p0636a07║元故寶林禪師桐江大公行業碑銘
J21nB110_p0636a08║（至正十九年化）
J21nB110_p0636a09║古浮屠之道以堅忍刻苦為先，故其慮澄欲寡而入
J21nB110_p0636a10║般若為最易。所以雲居誨人為己，不貪世榮，翠嚴日
J21nB110_p0636a11║走聚落，食或不繼，此無他，重內而輕外也。濂今得一
J21nB110_p0636a12║人焉，曰寶林桐江師，其視榮名利養亦澹然無動于
J21nB110_p0636a13║中，瓶缽之外絕無長物，所服布袍或十餘年不易。臨
J21nB110_p0636a14║歿，維那來發遺篋，欲行倡衣故事，唯紙衾一具而已，
J21nB110_p0636a15║大笑而去。嗚呼！據位十剎之間，而履行危峻若此，視
J21nB110_p0636a16║翠嚴、雲居其為人也何殊，可不書以為學佛者之法
J21nB110_p0636a17║乎？師吳氏子，世居嚴之桐江，故因以為號。諱紹大，父
J21nB110_p0636a18║善，母李氏。師神觀孤潔，不樂處塵壒中，一觸世氛，唯
J21nB110_p0636a19║恐有以涴之。入同里鳳山寺為沙彌，稍長祝髮升壇
J21nB110_p0636a20║納滿分戒，私自計曰：「化龍之魚，肯于蹄涔求生乎？」即
J21nB110_p0636a21║日杖策而出，上雙徑山，謁大辨禪師陵公。公據席攝
J21nB110_p0636a22║眾，道價傾東南，一見師大善，授以達摩氏單傳心印，
J21nB110_p0636a23║相與詰難者久之。師退，復自計曰：「如來大法，天地所
J21nB110_p0636a24║不能覆載，其止如斯而已乎？」遽辭去，歷三吳之墟，宿
J21nB110_p0636a25║留建業，經匡廬泝大江之西，還止湖湘。漢沔間名伽
J21nB110_p0636a26║藍所在，必往參焉。諸尊宿告之者，不異徑山。時師復
J21nB110_p0636a27║慨然曰：「吾今而後，知法之無異味也。」乃歸見公，公俾
J21nB110_p0636a28║給侍左右。師益加奮勵，脅不沾席者數載。朝叩夕咨，
J21nB110_p0636a29║所以悟疑辨惑者，無一髮遺憾，遂得自在無畏法。陵
J21nB110_p0636a30║公喜傳授有人，每形之于言。時東海嶼公以天目嫡
J21nB110_p0636b01║孫唱道淨慈，為法擇人，如沙中淘金，鮮有慊其意者，
J21nB110_p0636b02║會藏室闕主者，乃曰：「必如大兄方可耳。」師乃起蒞其
J21nB110_p0636b03║職，尋以心法既明，而世、出世智不可不竟，手翻貝葉，
J21nB110_p0636b04║寒暑俱忘，每夜敷席于地，映像前長明燈讀之，一大
J21nB110_p0636b05║藏教凡六千二百二十九卷，閱之至三過，遂皆通其
J21nB110_p0636b06║旨趣。師之志猶未已，儒家言及老氏諸書亦擇取而
J21nB110_p0636b07║擩嚌之。自是內外之學，兩無所愧矣。元之至順壬申，
J21nB110_p0636b08║廣教都總管府新立未久，采諸輿論，命出世嚴之烏
J21nB110_p0636b09║龍山景德禪寺，興廢補壞，善譽流衍。至正辛巳，行宣
J21nB110_p0636b10║政院遷主金華山智者廣福禪寺，寺近郡城十有餘
J21nB110_p0636b11║里，而城中為廉訪使者治所，持節而來者多，朝廷老
J21nB110_p0636b12║臣及文學之士，休沐之日恒入山諏詢內典，故持法
J21nB110_p0636b13║者頗難其人。自師之至，若貴、若賤，若小、若大，靡不嚮
J21nB110_p0636b14║風，悅服四方，學子翕集座下，甚至無席受之，一時法
J21nB110_p0636b15║會號為極盛。戊戌之秋，院中復徇群請，移住義烏雲
J21nB110_p0636b16║黃山寶林禪寺，師堅不欲行，使者凡三往返，然後承
J21nB110_p0636b17║命。明年己亥八月朔，覺體不佳。至第七日，日將歿，鳴
J21nB110_p0636b18║鼓集眾，告以永訣，即斂目危坐，或請書偈，接筆擲于
J21nB110_p0636b19║地曰：「縱書到彌勒下生，寧復離此邪？」翛然而化。服沙
J21nB110_p0636b20║門衣五十八春秋，享報身壽七十有四。越五日，行闍
J21nB110_p0636b21║維之法，獲舍利羅如紺珠色，齒牙貫珠不壞。以某年
J21nB110_p0636b22║月日，建塔于某處藏焉。師廣額高眉，正容悟物，使人
J21nB110_p0636b23║妄意自消。生平以弘法匡徒為己任，敲唱雙舉，鍾鼓
J21nB110_p0636b24║交參，未嘗少懈。有求文句者，操筆立書，貫穿經論而
J21nB110_p0636b25║歸之。第一義諦間游戲翰墨，發為聲詩，和沖簡遠，亦
J21nB110_p0636b26║有唐人遺風。至于有所建造，甃石運甓，躬任其勞，以
J21nB110_p0636b27║為眾倡，手未嘗捉金帛，悉屬之。知因果者或尤之，則
J21nB110_p0636b28║曰：「吾知主法而已。」嘗患滯下疾，拭淨不忍用廁紙，摘
J21nB110_p0636b29║菽葉充之。其刻苦蓋人之所不能堪，非見解正、力量
J21nB110_p0636b30║弘，豈易致是哉？三會語有錄，其上首弟子兜率行勤
J21nB110_p0636c01║已為編集行世。永明戒茂復以塔上之文未述為愧，
J21nB110_p0636c02║乃數來徵濂銘。濂昔見師于金華山中，共蠅頭細書，
J21nB110_p0636c03║戲問之曰：「師年耄矣，其眼尚如月耶？」師笑曰：「賴有此
J21nB110_p0636c04║耳。」別後復錄近作詩一卷來寄，師之意似相知者。濂
J21nB110_p0636c05║自後奔走西東，弗能再往，今師則不復見矣。因從永
J21nB110_p0636c06║明之請，歷序師之苦行，并其證悟之深者，勒諸穹碑。
J21nB110_p0636c07║假佛法而饕貴富者，過而讀焉，其有所觸也夫。銘曰：
J21nB110_p0636c08║大辨之道白如日，一照便入光明域，幻為巖瀑瀉千
J21nB110_p0636c09║尺，珠璣散落龍為惜。寶林師子亟返擲，歷遍名山絕
J21nB110_p0636c10║爪跡，大海震蕩接天碧，鹹味由來同一滴。二藏玄文
J21nB110_p0636c11║密如織，映燈夜讀廢寢食，差別從今會于一，欲求隻
J21nB110_p0636c12║字不可得。三鎮名山道充斥，太空無雲雷下擊，龍象
J21nB110_p0636c13║人天俱辟易，孤高有同泰華色。茹苦不翅餐崖密，偉
J21nB110_p0636c14║哉德人麟鳳質，特為時來誰復識？長風滿水，
J21nB110_p0636c15║感古思今意何極？
J21nB110_p0636c16║佛鑑圓照論師大用才公行業碑
J21nB110_p0636c17║（至正十九年化）
J21nB110_p0636c18║濂之方外友具庵法師玘公手造行狀一通，來謂濂
J21nB110_p0636c19║曰：「吾宗有大導師，曰佛鑑圓照論師，以至正十九年
J21nB110_p0636c20║三月十九日滅度于南演福教寺。其未滅度時，頭目
J21nB110_p0636c21║忽岑岑然，乃召弟子，謂之曰：『我生緣將盡。』即焚香向
J21nB110_p0636c22║西而坐，厲聲稱西方佛號，晝夜六時，聲無暫輟，至于
J21nB110_p0636c23║浹日，又曰：『爾等勿謂修持無驗，吾淨土緣稔三昧現
J21nB110_p0636c24║前矣，吾其行哉。』即具浴更衣，據觚翰為書，以別相知
J21nB110_p0636c25║者。復作辭世偈一首，合掌而逝。一城之人無不悼惜，
J21nB110_p0636c26║及舁龕就火，省院重臣、憲漕達官皆執纚紼以從，五
J21nB110_p0636c27║色神光自龕中發火已，舌如紅蓮、齒牙如珂貝、舍利
J21nB110_p0636c28║如菽者，滿地萬眾競取灰燼，一時俱盡，後至者穴地
J21nB110_p0636c29║尺餘亦得之。某年月日，建塔寺之南，偏安養蘭若，奉
J21nB110_p0636c30║諸舍利等藏焉。」惟古之大德視死生為一朝，固無事
J21nB110_p0637a01║乎表暴，然不托文章之家登載徽行，何以聳善而扶
J21nB110_p0637a02║教？今其得法上首大山等既已修塔建祠，而法孫普
J21nB110_p0637a03║福、主山守仁復以塔上之文為請，願有以慰其遙思，
J21nB110_p0637a04║遂以其狀相授。濂按狀而序之曰：論師諱必才，字大
J21nB110_p0637a05║用，姓屈氏，台之臨海人，所謂四字名號，帝師大寶法
J21nB110_p0637a06║王之所畀也。父諱哲，明大經為科目之。儒母趙氏，嗜
J21nB110_p0637a07║善弗厭，而崇佛尤至，西域梵僧入夢顯徵，而論師降
J21nB110_p0637a08║生。甫能言，輒記《孝經》一卷。七歲，善屬句脫口而就，聲
J21nB110_p0637a09║文諧協，宛有思致。年十二，受經于西江瞿公，瞿公居
J21nB110_p0637a10║越之報恩，實剡源暹公諸孫，通天台教觀，論師挾冊
J21nB110_p0637a11║而從之，已而祝髮受具足戒。十六出游虎林，謁湛堂
J21nB110_p0637a12║澄公于南天竺。湛堂見其顏貌峻拔，出語皆中肯綮，
J21nB110_p0637a13║即以法器期之，命典賓寮。時玉岡潤公自集慶維那
J21nB110_p0637a14║來居第一座，學子歸之如雲，論師亦執經入室，雖流
J21nB110_p0637a15║金之暑、折膠之寒，足不踰戶限，如是者十年，凡台家
J21nB110_p0637a16║部味之玄、教觀之要，一經指授，意釋心融，無不臻其
J21nB110_p0637a17║閫奧。玉岡嘆曰：「是子非靈山會上業已習之，烏能致
J21nB110_p0637a18║此哉？」一時儕類如我庵無公、絕宗斷公，英聲偉望，超
J21nB110_p0637a19║出時流，至于剖決宗旨，議定教章，必推定師為上首，
J21nB110_p0637a20║舉無異辭。玉岡出世海鹽當湖德勝寺，延論師分座
J21nB110_p0637a21║講經，雨注河翻，縱橫無礙，聽者咸詫，不異北峰之在
J21nB110_p0637a22║世也。泰定元年，玉岡陞遷演福，行宣政院請論師繼
J21nB110_p0637a23║其教席。當是時，湛堂聲稱喧播中外，眾意論師必願
J21nB110_p0637a24║為之子，升堂演唱之際，論師獨歸之玉岡。君子謂其
J21nB110_p0637a25║知義，益推重之。至正二年，轉杭之興福。三年，亦陞主
J21nB110_p0637a26║演福，康里丞相屢致薌幣，咨決心法，一時貴人畯士
J21nB110_p0637a27║罔不望風作禮，施金帛者由是充牣，論師隨受隨散。
J21nB110_p0637a28║首新大雄殿于兵燼之餘，既而三門兩序成，未幾彌
J21nB110_p0637a29║顯之堂又成，晚建萬佛寶閣，其崇以尺計者一百三
J21nB110_p0637a30║十有奇，金碧煇煌，像變絢麗，法筵之盛，特冠南北諸
J21nB110_p0637b01║剎，非惟留心有為功業而已。凡其所蒞講演大小部
J21nB110_p0637b02║文，終而復始。修禮期懺，至若干會。其見于著述者，有
J21nB110_p0637b03║《妙玄》、《文句》、《止觀》三大部增治助文，《法華》、《涅槃》二經講
J21nB110_p0637b04║義，荊溪、章安、法智三祖禮文並行于世，而詩偈二編
J21nB110_p0637b05║別傳。登門受業者，前後恒數百人。出據師位者，在在
J21nB110_p0637b06║有之。世壽六十八，僧臘僅五十六，竟爾西歸矣。悲夫！
J21nB110_p0637b07║論師為人凝重簡默，觀行精勵，孜孜修學，無斯須懈
J21nB110_p0637b08║怠。每夏終制解，同業者皆囊衣篋帙而旋故鄉，法師
J21nB110_p0637b09║獨掩關謝客，益加磨淬，人不堪其清苦，而處之欣欣
J21nB110_p0637b10║也。故其德業所就，光明俊偉，若此善乎！具庵贊論師
J21nB110_p0637b11║之行，曰：「論師以恢涵之量、邁遠之識于空壞劫中建
J21nB110_p0637b12║住成之效，而人或有可齊者；至于發性具之微、肆辨
J21nB110_p0637b13║說之雄，燦真燈于既昏、膠慧命于將墜，此豈力之所
J21nB110_p0637b14║能為哉？」嗚呼！斯言至矣盡矣，濂縱欲竭其世諦文字，
J21nB110_p0637b15║以美盛德之形容，其何能度越之哉？是用不辭，姑評
J21nB110_p0637b16║騭其本末，而序列如右。復繫之以銘曰：
J21nB110_p0637b17║清明在躬志如神，有開必先理迺申。巨顙深目疑應
J21nB110_p0637b18║真，飛空而來杖刺閽，二股六環聲振振。夢中乘此大
J21nB110_p0637b19║願輪，性靈無障如夙薰，雙矑一鑠無全文，耳入心通
J21nB110_p0637b20║俱正因。超然直詣止觀門，袖有神珠光燉燉，欲與迷
J21nB110_p0637b21║轍開重昏，南東西北方位分。勝劣欲往咸知津，三鎮
J21nB110_p0637b22║招提道益尊，師子作座寶華茵，一音演法春雷震。天
J21nB110_p0637b23║雨雜華飛繽紛，龍鬼聳聽來侁侁，有時撥動三昧雲，
J21nB110_p0637b24║幻出樓閣撐秋旻。昔也劫灰已四垔，夜弔荒墟牛馬
J21nB110_p0637b25║燐，今焉五彩絢嶙峋，化佛無數黃金身。神機妙用翕
J21nB110_p0637b26║然臻，但見協氣恒煙熅，安樂淨域空中存，銀沙寶樹
J21nB110_p0637b27║琉璃園。鳥鳴籟動宣秘言，金臺來迎欻孤騫，青蓮為
J21nB110_p0637b28║屋翡翠軒，左右旋繞千幢幡。法門明驗此無諼，心境
J21nB110_p0637b29║叵得染淨泯，不礙緣生想相勻。人人負此希世珍，慎
J21nB110_p0637b30║母遺棄淪荊榛，弗信來徵圓照墳。
J21nB110_p0637c01║天龍禪師無用貴公塔銘
J21nB110_p0637c02║（至正二十一年化）
J21nB110_p0637c03║師諱守貴，字無用，水庵其別號也。俗世甄氏，世居婺
J21nB110_p0637c04║之浦江。其家業于耕樵，每使之行饁田間，師志弗樂
J21nB110_p0637c05║也，乃同鄉童子從師傅學詩書。元至治癸亥，師年十
J21nB110_p0637c06║八矣，入里之康侯山，依浮圖法為僧。群僧各分檀越
J21nB110_p0637c07║家，遇其作齋會，輒持鼓螺應之，師又弗樂。泰定乙丑，
J21nB110_p0637c08║師年二十，翩然往浙水西，日以問道為事。適千巖禪
J21nB110_p0637c09║師長公縛禪于龍華寺山，師往拜之，授以向上一機，
J21nB110_p0637c10║冥參默究，恍若有所契。師因弗欲辭去，龍華與天龍
J21nB110_p0637c11║院鄰，天龍沙門大道平公方務起廢，力挽千巖主之。
J21nB110_p0637c12║丁卯春正月，笑隱訢公言千巖行業于行宣政院，將
J21nB110_p0637c13║俾出世，住大禪坊，千巖竟遁逃不見使者。久之，夜渡
J21nB110_p0637c14║濤江東，走烏傷伏龍山，師復與之俱。山有廢剎曰聖
J21nB110_p0637c15║壽，千巖為一新之，遂命師領其徒。至正丙戌，師還天
J21nB110_p0637c16║龍，往參中峰本公、斷崖義公、梁山寬公，其反覆扣答
J21nB110_p0637c17║不異見千巖。時師太息曰：「千江雖殊，而明月則一，吾
J21nB110_p0637c18║今後無疑矣。」戊子之夏，退居嘉興，建庵為佚老計。庚
J21nB110_p0637c19║寅秋七月十日，夢大道來別曰：「吾已棄人間世矣。」師
J21nB110_p0637c20║大驚急，拏舟往視之，大道果告寂。後因名所居庵為
J21nB110_p0637c21║應夢。黃文獻公為記其事云：「師自是復住持天龍，天
J21nB110_p0637c22║龍素無恒產，募齋民二千家，每臨食時，輒取一小甌
J21nB110_p0637c23║聚之，養四眾。大道既建大殿三門兩序，及塑佛菩薩、
J21nB110_p0637c24║阿羅漢諸像，師繼其後益殫志畢慮，為造僧室與演
J21nB110_p0637c25║法堂，堂上為閣，以安吳越錢氏所造大悲尊像，又買
J21nB110_p0637c26║並寺之地以為蔬畦。而寺制所有者，小大咸飭，鍾魚
J21nB110_p0637c27║互答，經唄兼舉，隱然如大伽藍矣。」辛丑八月二十日，
J21nB110_p0637c28║作偈一首，副以高麗淨瓶寄別江浙行省丞相達識
J21nB110_p0637c29║帖穆爾公。明日，趣作浴事，索筆書頌曰：「一蝸臭殼，內
J21nB110_p0637c30║外穢惡。撒手便行，虛空振鐸。天龍一指今猶昨。」擲筆
J21nB110_p0638a01║而化。丞相聞之，大加歎異，遣官僚為具後事。以某月
J21nB110_p0638a02║日造慈濟塔院于天龍西崗，奉全身葬焉。師平生不
J21nB110_p0638a03║畜長物，寒暑唯一布衣，戒行甚峻。嘗落一齒，其左右
J21nB110_p0638a04║櫝藏之，中生舍利羅，五色燁然，日見增長。世壽七十
J21nB110_p0638a05║有二，僧臘五十又四。所度弟子善法、住持、德盛等若
J21nB110_p0638a06║干人。余與千巖結方外之交，揮麈談玄，無月不會，而
J21nB110_p0638a07║師又與余同鄉里，故于師之傳授行業，知之實詳。銘
J21nB110_p0638a08║非余，孰宜為之？德盛之請，有不得而辭也。銘曰：
J21nB110_p0638a09║伏龍之山，懸岩千尺，誰陟其顛？奮身一擲，軀命既絕，
J21nB110_p0638a10║萬緣頓息，絕後復生。真體軒兀，如摩尼珠，其光五色，
J21nB110_p0638a11║照耀東南。不落名跡，天龍一指，斯為獨得。無用之用，
J21nB110_p0638a12║動而常寂。化為樓閣，莊嚴淨域，苟以為是，涉乎相執。
J21nB110_p0638a13║以空為楮，以無為筆，焯德示後，用垂千億。
J21nB110_p0638a14║徑山興聖萬壽禪寺住持竺遠源公塔銘
J21nB110_p0638a15║（至正二十一年化）
J21nB110_p0638a16║徑山禪師入寂已久，古縉州男子實為之銘。其序曰：
J21nB110_p0638a17║禪師諱正源，字竺遠，歐陽其氏也。文忠公為遠祖，而
J21nB110_p0638a18║南康其所居也。年二十七，受具戒。越四十五載。當元
J21nB110_p0638a19║至正二十一年六月二十六日，壽七十又二而逝。其
J21nB110_p0638a20║始與卒也。大辨和尚虛谷陵公，以道德名東南，其傳
J21nB110_p0638a21║法師也。觀音、興聖、道場、靈隱、徑山，其所主伽藍也。始
J21nB110_p0638a22║見陵公，公以龍潭滅紙炬語問之，禪師應之曰：「焦石
J21nB110_p0638a23║可破層冰。」公曰：「破後奚為？」復應之曰：「探索乃知。」公詰
J21nB110_p0638a24║曰：「所知者何事？」方思對其語，公遽舉杖擊之，悚然默
J21nB110_p0638a25║喻。由是智開識融，外內無礙，雄談慧辨，動靜皆空。叩
J21nB110_p0638a26║之者無窮，歸之者有容，近者化而信，遠者慕而宗。又
J21nB110_p0638a27║能飾之以文，持之以勤，位尊而不以為榮，德盛而守
J21nB110_p0638a28║之以謙，所得乎道而出乎世者也。居道場，增其室廬
J21nB110_p0638a29║之未備者。主徑山，焚亂兵遺骼之暴露者。在靈隱，樓
J21nB110_p0638a30║閣皆為煨燼，惟其所居獨存，類有神以相之者，其建
J21nB110_p0638b01║功動物之可見者也。生之夕，梵僧見夢于其母。及將
J21nB110_p0638b02║歿也，預告日期，書偈而化。弟子分瘞爪髮于道場，舍
J21nB110_p0638b03║利叢叢然生，其靈異之顯著者也。元之帝師聞其賢，
J21nB110_p0638b04║錫以佛慧慈照普應禪師之號，五主巨剎皆方鎮大
J21nB110_p0638b05║臣遣使者所邀致。其法浮于人者，深也。廣化、圓伊、本
J21nB110_p0638b06║覺、文煜、興聖、宗得、承天、道瓊、淨光、智聚、大慈等若干
J21nB110_p0638b07║人，其得法弟子也。某等若干人，其所度學子也。徑山，
J21nB110_p0638b08║其白塔所在也。全身而瘞者，禪師之意也。一十二年
J21nB110_p0638b09║某月日，其瘞之時也。集而傳之者，其所說法也。法不
J21nB110_p0638b10║可以跡求，道不可以形著，雖無塔可也有塔矣，雖無
J21nB110_p0638b11║文可也宜無文矣。繁其辭者過也，故略而約之。略而
J21nB110_p0638b12║約之者，古之道也。以古道處禪師者，余志也。謂余為
J21nB110_p0638b13║簡者，非知道者也。請銘者誰？圓伊也。銘曰：
J21nB110_p0638b14║道之原本無言兮，以言求道，道豈宣兮？有倬達摩號
J21nB110_p0638b15║為禪兮，指心見性，簡且專兮。弊而失宗，口耳是傳兮。
J21nB110_p0638b16║襲訛蹈誕，欺昏頑兮。虛石嶄嶄，法雷震天兮。餘音所
J21nB110_p0638b17║及，讋以顛兮。師奮大勇，直走其前兮。象據獅吼，泝幽
J21nB110_p0638b18║玄兮。五蒞名山，從者千兮。扶堙疏滯，道百川兮。洗濯
J21nB110_p0638b19║白日，光爛然兮。有目皆睹，照八埏兮。文辭如雲，來翩
J21nB110_p0638b20║翩兮。即而索之，以緪縶煙兮。道且不有，矧簡編兮。又
J21nB110_p0638b21║況幻形，同蛻蟬兮。閟塔鑱文，不愈衍兮。有文之文，多
J21nB110_p0638b22║紏纏兮。文而無文，道乃全兮。師道如羿，此遺弦兮。因
J21nB110_p0638b23║粗解妙，在後賢兮。
J21nB110_p0638b24║佛光普照大師塔銘
J21nB110_p0638b25║（至正二十四年化）
J21nB110_p0638b26║佛光普照大師示寂于天童景德禪寺。時元明良公
J21nB110_p0638b27║方主寺事，為師，四眾持服如喪住持禮。越七日，用幡
J21nB110_p0638b28║幢香華導引靈龕於大白山之陽，除地為禪，行西方
J21nB110_p0638b29║茶毘之法。火方舉，忽有物飄灑晴空中，似雪非雪，如
J21nB110_p0638b30║雨非雨，視之非無，搏之非有，霏微繽紛，離地即隱，盤
J21nB110_p0638c01║旋烈焰之上，至火滅乃已，蓋天華云。師自幼齡常中
J21nB110_p0638c02║夜跏趺，習為禪觀，母惡之，推其使仆，輒達旦不瞑。年
J21nB110_p0638c03║十六，依傳法寺僧希顏于杭。既剃落，受大戒於昭慶
J21nB110_p0638c04║惠律師。已而希顏使司米鹽細務，師嘆曰：「離家為求
J21nB110_p0638c05║道耳，苟羈絏於此，何異狗苟蠅營者耶？」乃潛行大江
J21nB110_p0638c06║之西，見南澗泉公於雲居。泉公命入堂，師繼遷掌藏
J21nB110_p0638c07║鑰，師晝夜繫念，無須臾間斷。一夕，松月下照，起步簷
J21nB110_p0638c08║隙間，巖泉冷冷，然微有覺觸，遽往白之泉公。泉公謂
J21nB110_p0638c09║曰：「此間尋常設施，不足發子大機大用。古林茂禪師
J21nB110_p0638c10║乃橫川嫡嗣，見道最真，今住饒之永福，子當往依之。」
J21nB110_p0638c11║師即擔簦啟行，既至，古林問曰：「爾來欲何為？」師曰：「正
J21nB110_p0638c12║為死生事大，特來求出離爾。」古林曰：「子明知四大五
J21nB110_p0638c13║蘊是死生本根，何緣入此革囊耶？」師擬議欲答，古林
J21nB110_p0638c14║以錫杖擊之，師豁然有所悟入，自是機辨峻絕，縱橫
J21nB110_p0638c15║自如。古林器其為人，命居第一座。未幾，古林遷建康
J21nB110_p0638c16║之保寧，挾師與居，仍命居前職。踰一年，回浙中，會月
J21nB110_p0638c17║江印公蒞湖之道場，法席之盛，震于東南，請師分座
J21nB110_p0638c18║說法，大眾莫不悅懌。至正壬午，行宣政院命長明之
J21nB110_p0638c19║瑞雲山清涼寺，學徒奔湊，機鋒相加，如兔走鶻落，瞬
J21nB110_p0638c20║目輒失。有沙門至，問對未竟，以手拍地而笑，師曰：「滯
J21nB110_p0638c21║貨何煩拈出耶？」沙門噓一聲，師厲聲喝之，沙門有省
J21nB110_p0638c22║而去。其應機接物皆刊落支流，直造根源，故所證者
J21nB110_p0638c23║如目睹所藏物，而手探取之，識者謂得古林證印。師
J21nB110_p0638c24║住清涼一十五年，始退隱東堂，影不出山，凝塵滿席，
J21nB110_p0638c25║晏如也。良公法中之猶子，迎歸天童之此軒，俾首眾
J21nB110_p0638c26║舉揚法要，未幾謝事。一旦示微疾，左右具觚翰請書
J21nB110_p0638c27║偈，師舉手指心曰：「我此中廓然也，何偈之為？」明日請
J21nB110_p0638c28║兩序、諸比丘與之言別，即端坐憑几，握右手為拳，以
J21nB110_p0638c29║額枕之而逝，實甲辰八月二十七日也。經七昏旦，容
J21nB110_p0638c30║貌明潤，捫其頂猶溫。壽八十五，臘七十。初師就火葬，
J21nB110_p0639a01║獲舍利如珠璣者頗眾。以某年月日，建塔於瑞雲山
J21nB110_p0639a02║之西岡藏焉。師諱茂，字實菴，別號松隱，族鄭氏，世為
J21nB110_p0639a03║奉化儒家，父季，母胡氏。所度弟子曰某、曰某。師為人
J21nB110_p0639a04║篤實，無偽於道。有聞一時諸大老，若平石砥公、古鼎
J21nB110_p0639a05║銘公、了菴欲公，皆推師為甚重。銘公至謂師抱負於
J21nB110_p0639a06║古先一軌，導諸未悟咸廓本真，達摩之道賴以不墜，
J21nB110_p0639a07║則師之道從可識矣。今其可見者，有語錄一編行于
J21nB110_p0639a08║世。良公恐師懿行日就泯泯，乃具為事狀，其法嗣清
J21nB110_p0639a09║守遂持來京師，請濂為之銘。濂聞方策所載，靈僧示
J21nB110_p0639a10║滅多有天華之祥，或者遂謂大乘境界去來無跡，奚
J21nB110_p0639a11║以神異為事？殊不知末習澆漓，人懷厭怠，苟無以聳
J21nB110_p0639a12║動瞻視，何以表真悟而啟正信哉？示現微權，固與諸
J21nB110_p0639a13║法實相同一揆也。有如師者，其事蓋無讓於古，銘以
J21nB110_p0639a14║昭之，庶幾無愧辭矣。銘曰：
J21nB110_p0639a15║我聞如來，演說般若，天雨寶花，繽紛而下。巖巖普照，
J21nB110_p0639a16║諸佛之子，依佛倣佛，乃亦有此。豈非天龍，及護法者，
J21nB110_p0639a17║欲警有情，使之四灑。應感之機，非由外爍，風動籟鳴，
J21nB110_p0639a18║實自中作。曷以明之？法因心悟，表彼空華。以無著故，
J21nB110_p0639a19║何有四大？何有五蘊？一空之餘，諸法銷霣。如大寶鏡，
J21nB110_p0639a20║罔不[尒/口]攝，隨物賦形，了無餘跡。宴坐雲峰，學徒川赴，
J21nB110_p0639a21║孰不清涼，如飲甘露？末法瀾奔，師其底柱，胡為西歸，
J21nB110_p0639a22║空存遺履。有窣堵波，中藏設利，佛光煒然，群昏咸賴。
J21nB110_p0639a23║廣智全悟大禪師遷塔銘
J21nB110_p0639a24║（至正四年化，洪武七年遷塔。）
J21nB110_p0639a25║廣智全悟大禪師笑隱訢公，以元至正甲申五月二
J21nB110_p0639a26║十四日示寂金陵龍翔集慶寺。其年秋八月十又六
J21nB110_p0639a27║日，葬石頭城塔院之後岡。黃文獻公為撰碑銘，虞文
J21nB110_p0639a28║靖公著行道記，其述禪師行業甚備。元季兵亂，左右
J21nB110_p0639a29║皆軍壘，院與記俱廢，唯銘獨存。且地迫城，濠土善崩，
J21nB110_p0639a30║勢將蝕壙，其上首弟子宗泐心甚憂之，方議改圖。安
J21nB110_p0639b01║隱寺僧法壽有地在城南撥雲山，與康僧會古塔鄰，
J21nB110_p0639b02║即以歸焉。已而宗泐入奏其事，　上從之，遂捐私貲，
J21nB110_p0639b03║營建祠宇，造石塔者三，中塔瘞禪師全體，傍附三竁，
J21nB110_p0639b04║一葬前住持覺元曇公遺衣，一自為壽藏，其東塔則
J21nB110_p0639b05║歷代主僧，西塔則清淨海眾，皆整緻可經久，而碑銘
J21nB110_p0639b06║亦舁至宇下。肇役于　國朝洪武甲寅夏四月，訖功
J21nB110_p0639b07║于秋七月，其徙禪師就窆則八月二日也。惟事之成
J21nB110_p0639b08║壞，恒相尋于無窮。當垂壞時，每逢賢子孫保衛之，庶
J21nB110_p0639b09║幾可貽悠久。所以古者壙有誌，非直紀述歲月，或陵
J21nB110_p0639b10║谷變更，冀知氏名而薶之，其防患亦深且長也。今禪
J21nB110_p0639b11║師之墓將沒于水，宗泐為此懼，卜吉兆而來遷，其父
J21nB110_p0639b12║子之情可謂至矣。然又不忍遠離，鑿穴而附之，又推
J21nB110_p0639b13║及于寺眾，若尊、若卑皆于西東乎塔之。則仁之及物，
J21nB110_p0639b14║為何如哉？或者謂釋氏之法，絕斥形骸，而漫不復顧
J21nB110_p0639b15║省，豈其然歟？宗泐學兼儒釋，深達理事之不二，故其
J21nB110_p0639b16║為此，實與禮經吻合，後之人尚體其心，而相持于無
J21nB110_p0639b17║窮哉！宗泐名也，其字為季潭，奉　詔住大天界寺。天
J21nB110_p0639b18║界即龍翔，今改賜茲額云。
J21nB110_p0639b19║元文宗天曆元年，以潛龍之舊建龍翔集慶寺。明
J21nB110_p0639b20║年，召中天竺住持禪師大訢于杭州，授太中大夫，
J21nB110_p0639b21║主寺事。見虞文靖學古錄，黃文獻碑銘，今載集中。
J21nB110_p0639b22║
J21nB110_p0639b23║宋文憲公護法錄卷第三
J21nB110_p0639b24║
J21nB110_p0639b25║
J21nB110_p0639b26║（常熟居士錢謙益、顧大章施貲共刻此
J21nB110_p0639b27║護法錄第三卷　計字一萬五千四百三十一
J21nB110_p0639b28║箇，該銀七兩七錢一分五厘。
J21nB110_p0639b29║江陰釋在琳對，句容潘省耕書，上元許一科刻。
J21nB110_p0639b30║天啟辛酉元年春三月徑山化城寺識）