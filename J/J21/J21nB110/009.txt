J21nB110_p0674b01║宋文憲公護法錄卷第九
J21nB110_p0674b02║皇明金華宋濂著
J21nB110_p0674b03║雲棲袾宏　輯
J21nB110_p0674b04║虞山錢謙益訂
J21nB110_p0674b05║誥
J21nB110_p0674b06║西天僧撒哈咱失里授善世禪師誥
J21nB110_p0674b07║大雄氏之道，以慈悲願力導人為善，所以其教肇興
J21nB110_p0674b08║於西方，東流於震旦。歷代以來，上自王公，下逮士庶，
J21nB110_p0674b09║無不歸依而信禮之，其來非一日矣。欲使其闡揚正
J21nB110_p0674b10║法、陰翊王綱，非擇其人，曷稱茲任？爾撒哈咱失里，生
J21nB110_p0674b11║於西域，樂嗜佛乘，纏結頓空，冥心契道。邇者不憚山
J21nB110_p0674b12║川險阻，直抵中華，衝大磧之埃氛，度流沙之莽蒼，其
J21nB110_p0674b13║志可謂堅且確矣。朕嘉其遠誠，特加以善世禪師之
J21nB110_p0674b14║號。爾尚靈承佛敕，救濟群生冥頑而怙惡者，爾推報
J21nB110_p0674b15║應之說以導之；貪嗔而敗事者，爾舉恬寂之行以啟
J21nB110_p0674b16║之。庶幾符能仁之本？願協大道之至中，則子一人爾。
J21nB110_p0674b17║嘉爾其懋哉！
J21nB110_p0674b18║和林國師朵兒只怯列失思巴藏卜授都綱禪
J21nB110_p0674b19║師誥
J21nB110_p0674b20║浮圖之教，入中國者千三百年。其徒眾之繁，剎寺之
J21nB110_p0674b21║廣，不設長以統制之，則其道不肅、其法不嚴，非所以
J21nB110_p0674b22║示尊崇之意。援選良材，用符善道，爾朵兒只怯列失
J21nB110_p0674b23║思巴藏卜生鄰佛土，尊禮碩師，其於三乘教法想已
J21nB110_p0674b24║聞之熟矣。以西土之人長西方之教，孰謂非宜？今特
J21nB110_p0674b25║命爾為都綱副禪師，統制天下諸山。爾尚精勤弗怠，
J21nB110_p0674b26║蚤夜孜孜，體如來之願力，化導有情，頑者繩之為良、
J21nB110_p0674b27║惡者禦之為善，其與具生吉祥相為表裏，共闡正宗，
J21nB110_p0674b28║庶幾陰翊王度之功於是乎在，爾其懋哉。
J21nB110_p0674b29║洪武實錄七年十一月甲子，詔以西竺僧班的達
J21nB110_p0674b30║撒哈咱失里為善世禪師，朵兒只怯列失思巴藏
J21nB110_p0674c01║卜為都綱副禪師，御製誥賜之。
J21nB110_p0674c02║高皇帝御製集有授善世禪師詔云：特加爾具生
J21nB110_p0674c03║吉祥善世禪師，更加朵兒只怯列失思巴藏卜為
J21nB110_p0674c04║都綱副禪師，統制天下諸山，相為表裏。而文憲都
J21nB110_p0674c05║綱禪師誥亦云與具生吉祥相為表裏，然則具生
J21nB110_p0674c06║吉祥即撒哈咱失里，蓋華梵之異也，筆以俟考。
J21nB110_p0674c07║贊
J21nB110_p0674c08║血書華嚴經贊（有序）
J21nB110_p0674c09║上人幻滅，嚴持梵行，欲求無上真如之道，嘗自念言：
J21nB110_p0674c10║「《華嚴》大經，實中天調御第一時所說一乘頓教，最為
J21nB110_p0674c11║尊勝。欲爇松為煤，入以香藥，搗和成劑，以書此經，而
J21nB110_p0674c12║彼松煤者，假物所就，具黑暗相，有染白法。欲煆汞為
J21nB110_p0674c13║丹，承以空露，研潤如法，以書此經，而彼汞丹者，炫燿
J21nB110_p0674c14║可觀，能盲人目，非助道者。欲椎赤金素銀，廉薄如紙，
J21nB110_p0674c15║復粉為泥，以書此經，而彼金若銀，雖曰重寶，外塵為
J21nB110_p0674c16║體，初不自內。以是思惟，身外諸物，若勝、若劣，若非勝、
J21nB110_p0674c17║非劣，若一、若多，若非一、非多，皆不足以稱此殊利。維
J21nB110_p0674c18║我一身，內而心膂肺肝、外而毛髮膚爪，資血以生、資
J21nB110_p0674c19║血以成、資血以長、資血以至壯老暨死，是則諸血，眾
J21nB110_p0674c20║生甚愛，如梵摩尼，一滴之微莫肯捨者。我今誓發弘
J21nB110_p0674c21║願於世尊前，以所難捨而作佛事，從十指端刺出鮮
J21nB110_p0674c22║丹，盛於清淨器中，養以溫火，澄去白液，取其真純，蘸
J21nB110_p0674c23║以霜毫，志心繕寫，滿八十卷。尊閣聖壽禪居，昔者樂
J21nB110_p0674c24║法比丘當無佛時，欲聞佛語，了不能得，乃信婆羅門
J21nB110_p0674c25║言，以皮為紙，以骨為筆，以血為墨，願書一偈，況今百
J21nB110_p0674c26║千妙頌、十萬正文，不止于一，縱捐軀命以報佛恩無
J21nB110_p0674c27║足為異，於血何吝？唯願法界有情，或見、或聞，證入雜
J21nB110_p0674c28║華藏海；證入雜華藏海已，即得六根清淨；得六根清
J21nB110_p0674c29║淨已，即得自性清淨；得自性清淨已，即得四天下微
J21nB110_p0674c30║塵剎土中一切眾生皆悉清淨。」無相居士，未出母胎，
J21nB110_p0675a01║母夢異僧手寫是經，來謂母曰：「吾乃永明延壽，宜假
J21nB110_p0675a02║一室，以終此卷。」母夢覺已，居士即生。今逢勝因，頓憶
J21nB110_p0675a03║前事，於是親爇五分妙香，香雲輪囷，結為寶網，遍覆
J21nB110_p0675a04║經上，乃復合爪向佛，散華作禮，而稱贊曰：
J21nB110_p0675a05║雜華淨智海，九會之所說，一音所演唱，十處放光明。
J21nB110_p0675a06║信解行證門，總攝無復餘，如是具五周，如是辨六相，
J21nB110_p0675a07║如是分十玄，妙義皆充足。以至四法界，二十重華藏，
J21nB110_p0675a08║無邊香水海，教條有差別，性相了無礙，圓融與行布，
J21nB110_p0675a09║非異亦非同。一可為無量，無量亦為一，重重無有盡，
J21nB110_p0675a10║是為功德聚。如來最上乘，龍宮所祕藏，上人出身血，
J21nB110_p0675a11║嚴飾書此經。於一一滴中，普含十方界。於一一界中，
J21nB110_p0675a12║普現光明臺。於一一臺中，普成師子座。於一一座中，
J21nB110_p0675a13║普見分身佛。如上無數佛，皆具大威德，眉間白毫光，
J21nB110_p0675a14║遍滿一切處，共宣大乘法，聞者應解脫。譬如日月王，
J21nB110_p0675a15║照三千大千，悉見種種色，法能破暗故。譬如大洋海，
J21nB110_p0675a16║一平乃如掌，無丘陵堆阜，法能平等故。譬如陽春至，
J21nB110_p0675a17║大地盡發生，諸根各萌芽，法能霑溉故。譬如梵志夢，
J21nB110_p0675a18║一夢千劫事，不過剎那間，法能融攝故。譬如子憶母，
J21nB110_p0675a19║未見心已至，形神皆兩忘，法能無離故。譬如黃金色，
J21nB110_p0675a20║金色不相分，金亡即色亡，法能不二故。譬如石性堅，
J21nB110_p0675a21║初不從外得，石性自圓滿，法無修證故。能如斯見解，
J21nB110_p0675a22║見經不見血。若加精進力，見佛不見經。及至成道已，
J21nB110_p0675a23║見性不見佛。我性如虛空，了無能見者，無見中有見，
J21nB110_p0675a24║全體即呈露。苟執於所見，亦非我本性，見見二俱泯，
J21nB110_p0675a25║此為真見見。真見復何有？性本無物故。一心歸命禮，
J21nB110_p0675a26║祇夜以為替，諸妙樓閣門，彈指一時啟。
J21nB110_p0675a27║（新都謝陛跋曰：蘇州半塘寺有法寶二，一為善繼上人血書《華嚴》大經、一為雉兒塔上人血書經後
J21nB110_p0675a28║我　明宋文憲公序之讚之。據序，乃知上人永明師後身，而文憲公前身也。永明師直超極樂，轉度
J21nB110_p0675a29║娑婆西方一大菩薩。文憲公黼黻　皇猷，宣揚聖諦，東土一大宰官。上人從永明師二轉而書此經，
J21nB110_p0675a30║再轉而終此卷。其入母夢時，不曰善繼而竟曰延壽，蓋挈前因以徵後果，共一大事因緣，文憲公豈
J21nB110_p0675b01║作誑語乎？余一再瞻仰此經，毋論筆鋒遒勁，行款清勻，自始至終不見一毫怠墯相，而血光融瑩，漸
J21nB110_p0675b02║變金光，非永明師一轉後身而能然乎？文憲公序則事昭、贊則義了，書復標解，非永明師再轉後身
J21nB110_p0675b03║而能然乎？二百三十餘年，寺運式微，萬曆丙戌，汪司馬公遊吳，頂禮瞻仰，嘆為希有。尋憩焦山，宗人
J21nB110_p0675b04║汪子建以寺僧來，願以是經權寄肇林精舍，暫藉宰官護持。司馬告之，且命其弟仲嘉與約，他日寺
J21nB110_p0675b05║僧稍能興復，仍復歸其原函。寺僧亦以雉兒塔寄王居士半偈菴。萬曆壬寅，曇旭比丘有緣吾土，而
J21nB110_p0675b06║寺僧孫徒明德有願還經，一時宰官、居士、開士等並贊成其勝，移書仲嘉，仲嘉謹如約。此經既還，塔
J21nB110_p0675b07║亦歸附，十六年間，彈指去來，楚人之弓、延津之劍，豈可思議哉！檢文憲公集稍差數字，在集乃公定
J21nB110_p0675b08║本，在經乃公的筆，集稱幻滅，當是善繼上人別號，而聖壽禪居或半塘寺中藏經所耳，茲並識之。
J21nB110_p0675b09║右謝陛少連跋載此經去來事甚詳，第云：永明師一轉為善繼，再轉為文憲，以文憲為善繼後身，誤
J21nB110_p0675b10║也。按文憲為永明後身，見此經序讚及永明像讚中。而善繼之為永明與文憲之為善繼，則未知何
J21nB110_p0675b11║據也。文憲序讚載其門人李耑、鄭淵所刻潛溪後集中。蓋文憲未入　國朝之作，而善繼寫經始於
J21nB110_p0675b12║至正二十五年乙巳，成於次年丙午，文憲生於元至大庚戌，計是時五十有七年矣。序云：今逢勝因，
J21nB110_p0675b13║頓憶前事，文憲殆親見善繼者，安得為善繼後身乎？三世去來，如屈信臂不可思議，然以應身信之，
J21nB110_p0675b14║則後先歷然，謝氏之訛，不可不訂也。丙辰冬　十月，過半塘，瞻禮是經，因志其後，錢謙益記。）
J21nB110_p0675b15║重刻金剛般若尊經序贊
J21nB110_p0675b16║三界大師所說般若蓋非一種，而《金剛般若》尤為明
J21nB110_p0675b17║心之要。《金剛般若》多至五千餘言，而阿耨多羅三藐
J21nB110_p0675b18║三菩提九言又為一經之要。九言之中，而菩提二字
J21nB110_p0675b19║復盡攝其義。蓋菩提者，覺也。佛則能覺，眾生則迷也。
J21nB110_p0675b20║此經拳拳勸誘，欲眾生去迷而就覺爾。比丘弘暢孳
J21nB110_p0675b21║孳向道，其心堅如鐵石。近獲吳興趙魏公孟頫所書
J21nB110_p0675b22║是經刻本，以閩中未之見也，特歸重刻之，乃來求贊，
J21nB110_p0675b23║以廣流通。贊曰：
J21nB110_p0675b24║金剛大願海，普覺於一切。眾生正昏迷，夜行大澤中，
J21nB110_p0675b25║冥冥無所睹，了不辨南北，坑阱在左右，蛇虺復橫縱，
J21nB110_p0675b26║軀命不自保，喪壞在俄頃。忽遇紅日輪，赫然出東方，
J21nB110_p0675b27║萬象都照了，細可分毫毛，四維及上下，無往不洞達。
J21nB110_p0675b28║是經之化導，功德亦如是。比丘最善巧，嗜道如嗜利，
J21nB110_p0675b29║鍥刻行閩粵，見者起信心。經如大火聚，威燄照天赤，
J21nB110_p0675b30║眾生妄想心，見之作灰燼。經如四大海，中墨萬舟楫，
J21nB110_p0675c01║眾生沈溺者，濟之升彼岸。經如香積廚，珍膳咸充足，
J21nB110_p0675c02║眾生飢虛者，聞香悉飽滿。推類而言之，更僕莫能盡，
J21nB110_p0675c03║佛法難度量，贊歎輒成妄。返觀自性中，各有金剛王，
J21nB110_p0675c04║與佛本一同，慎無輕棄者。
J21nB110_p0675c05║金剛經靈異贊（有序）
J21nB110_p0675c06║杭州周縉頗知書，聚二三童子講習市中，日誦《金剛
J21nB110_p0675c07║經》甚謹。童子閔生觸翻佛前燈油染於經，杭之民俗，
J21nB110_p0675c08║凡經像弊汙，輒投濤江，縉因束以紅燄，倣其俗行之，
J21nB110_p0675c09║時元之大德庚子也。越三年癸卯，經忽還於舊所，半
J21nB110_p0675c10║為潮沙所裹，而紅燄如故。縉驚喜，與吳門僧儉拂去
J21nB110_p0675c11║沙塵，其粘綴者逐番分析之，遍請叢林開士題識左
J21nB110_p0675c12║方。後八十一年，當　國朝洪武庚申，經入沙門宥悌
J21nB110_p0675c13║之手，復重加裝𥚚，即南屏山中請濂說贊。贊曰：
J21nB110_p0675c14║至誠動物，靡間毛髮，此感彼應，如磁引鍼。況乎契經，
J21nB110_p0675c15║世雄所說，至心受持，昭答如響。昔周氏子，朝夕嚴事，
J21nB110_p0675c16║經有染汙，投諸江潮。閱三春秋，忽返元所，經實紙成，
J21nB110_p0675c17║難同鐵石，非金剛力，焉能不壞？經無羽足，不能飛行，
J21nB110_p0675c18║非金剛力，誰挾而至？由此而觀，佛語所至，百神訶衛，
J21nB110_p0675c19║無能捐者。然而此經，觚翰所假，雖載佛言，靈從何起？
J21nB110_p0675c20║世之法藏，所模經文，充棟汗牛，未聞皆驗。應知萬法，
J21nB110_p0675c21║實本一心，由心誠故，而經應之。心靈經靈，理無疑者。
J21nB110_p0675c22║是知此心，其大無外，其小無內，神通妙用，一一具足，
J21nB110_p0675c23║不假外求。有能精進，入在上乘，證妙覺位，亦無留難。
J21nB110_p0675c24║今因贊經，推而達之，欲作佛者，此心即是。善思念之，
J21nB110_p0675c25║慎毋退轉。
J21nB110_p0675c26║新刻法華經敘贊（有序）
J21nB110_p0675c27║蘭溪天真禪師竺源遠公發真正心，務欲流通大法，
J21nB110_p0675c28║請故翰林侍講學士陳公達繕書《法華經》七卷，鍥諸
J21nB110_p0675c29║文梓，歷三年始成，復不憚溽暑竭蹶，來青蘿山中俾
J21nB110_p0675c30║余作贊。惟此法華經王，乃三界大師第五時所說，凡
J21nB110_p0676a01║六萬九千七百二十四言。蓋前四時之所開演，若華
J21nB110_p0676a02║嚴則觕妙適均，若鹿苑則純觕無妙，若方等則為觕
J21nB110_p0676a03║者三、為妙者一，若以般若較於方等，減去一觕，而其
J21nB110_p0676a04║妙正同，度門雖弘，皆未能遍收群機，唯至法華開權
J21nB110_p0676a05║顯實，而使藏、通、別三者咸歸一乘，所謂純圓獨妙者
J21nB110_p0676a06║也。嗚呼！世尊五十年間說大乘經，諸佛境界不共三
J21nB110_p0676a07║乘位次者，其尚有加於此歟？書寫而刊布之，宜也。斯
J21nB110_p0676a08║贊之所由作，其辭曰：
J21nB110_p0676a09║維妙法華，經中之王，如山宗岱，猶河趨海。其義云何？
J21nB110_p0676a10║大寂定場，獨一乘法，無二無三。天真比丘，徵彼哲士，
J21nB110_p0676a11║假觚翰林，寫卷凡七。其初肇自，片言之微，漸成文句，
J21nB110_p0676a12║遂柝品第。中間無算，塵沙點畫，縱橫順逆，左右鉤連，
J21nB110_p0676a13║諸變幻事，一一皆從，三千性相，熾然出現，若正若依，
J21nB110_p0676a14║以及假名，攝歸一妙，無餘欠者。虛空有盡，而此功德，
J21nB110_p0676a15║歷劫無盡。法界眾生，與佛真身，本來不異。雞號而興，
J21nB110_p0676a16║至於日沒，擾擾前塵，分別影事，妄勝真迷，不自覺知，
J21nB110_p0676a17║入生死輪。如來哀愍，以方便故，說大乘法。蘇迷盧山，
J21nB110_p0676a18║廣博高勝，或可挾持，此修多羅，未易得聞。乾闥婆城，
J21nB110_p0676a19║日高則隱，或可控搏，此修多羅，未易得聞。優曇缽華，
J21nB110_p0676a20║千年一現，或可獲睹，此修多羅，未易得聞。我今讚揚，
J21nB110_p0676a21║實本佛言，初非誑語。諸有情眾，生希有想、生難遇想、
J21nB110_p0676a22║生精進想，或於其間，領解義趣，不昧一心。相由是空，
J21nB110_p0676a23║法由是假，中體絕待，三一圓融。修性冥泯，大光普照，
J21nB110_p0676a24║明了無礙，彈指之間，證無上慧。洪武十三年夏五月
J21nB110_p0676a25║五日前翰林學士承　旨嘉議大夫知　制誥兼修
J21nB110_p0676a26║國史兼太子贊善大夫金華宋濂景濂撰
J21nB110_p0676a27║八支了義淨戒序贊
J21nB110_p0676a28║善世禪師薩訶拶釋理，自天竺來東土，敷宣正法，化
J21nB110_p0676a29║導諸有情眾。近依契經，開演八支了義淨戒，分別事、
J21nB110_p0676a30║理二犯，事犯易遮，理犯難制，於是推致其極，使人咸
J21nB110_p0676b01║知法性本空，初無證修，斷常不立，真妄雙泯，佛之大
J21nB110_p0676b02║戒，蓋無踰於此矣。禪師既已著為儀文，命其弟子智
J21nB110_p0676b03║光譯為華言，以廣流通，而請金華宋濂為之序，濂遂
J21nB110_p0676b04║合爪作禮而說贊曰：
J21nB110_p0676b05║我聞波羅提木叉，二百五十為防止，於中各具四威
J21nB110_p0676b06║儀，合為一千無剩欠。過去見在及未來，循環終始至
J21nB110_p0676b07║三千。若以三千攝眾義，分配身口七支間，漸成二萬
J21nB110_p0676b08║一千數，對治三毒諸惡業，大無不統小無遺。輾轉八
J21nB110_p0676b09║萬四千門，法門高深固難測，終不能違事理外。事戒
J21nB110_p0676b10║為緣通萬境，乃於別別無因果，據行凌犯即制伏，是
J21nB110_p0676b11║則名為別解脫。理戒由其斷惑故，道性虛通隨類遣，
J21nB110_p0676b12║不隨緣別起纏縛，是則名為正解脫。西天佛子最善
J21nB110_p0676b13║巧，開演八戒度眾生，重輕利鈍盡包羅，內外無為亦
J21nB110_p0676b14║如是。法門雖多趨則一，此謂持簡以御煩，有能被此
J21nB110_p0676b15║護命鎧，魔軍雖強不敢侵。三學殊塗戒為首，由戒生
J21nB110_p0676b16║定以至慧，願入毘盧大道場，一念不生成正覺。
J21nB110_p0676b17║寫經為像及血書心經贊（有序）
J21nB110_p0676b18║無授上士請能細書者寫經，成觀音大士像，復出指
J21nB110_p0676b19║端血書《心經》於像後，來請余贊。贊曰：
J21nB110_p0676b20║法門之相，有總有別，真身為佛，佛說為經。經屬於法，
J21nB110_p0676b21║佛乃屬人，人法二相，了不相即。今因寫經，以成佛身，
J21nB110_p0676b22║縱橫曲折，無非經者。小如沙塵，中含法界，可喻總相。
J21nB110_p0676b23║復刺鮮丹，重書契經，願力所致，如黃金色。大雖徑寸，
J21nB110_p0676b24║視等針鋒，可喻別相。總別雖異，其理則一。由是觀之，
J21nB110_p0676b25║佛法廣大，無所不攝，即別即總，非別非總。上士於此，
J21nB110_p0676b26║忽然證得，展卷之間，不見有經，經且不有，而況於佛？
J21nB110_p0676b27║乃知妙用，在吾一心，與經與佛，三無差別。善思念之，
J21nB110_p0676b28║我說非妄。
J21nB110_p0676b29║觀音大士觀瀑像贊
J21nB110_p0676b30║南贍部洲，東新羅國，有一苾芻，號曰靈困，以三昧力，
J21nB110_p0676c01║於一毫端，現大士相。其相云何？寶冠華𩯨，素衣繽繙，
J21nB110_p0676c02║翹足而坐，於崖石間。其崖東邊，有一石陜，陜中有水，
J21nB110_p0676c03║下注無際。其水微妙，如娑羅林，自根而莖，自莖而條，
J21nB110_p0676c04║前後相續，無間斷者。大士旁睨，容顏端嚴，舉手指水，
J21nB110_p0676c05║不喜不慍。沙門似杞，具大辯才，睹是相已，五體投地，
J21nB110_p0676c06║而作是言：「水之怒者，無如流瀑，飛空直下，其長或至，
J21nB110_p0676c07║一千餘仞，或至三萬，及無算數。鬥巖射壑，晝夜六時，
J21nB110_p0676c08║無有暫捨，雖神鬼眾，聞其音聲，亦生怖畏。譬諸眾生
J21nB110_p0676c09║曠大劫來，以迄今茲，無明所覆，造諸惡業，火性所激，
J21nB110_p0676c10║觸山抵石，以至殞命，肝腦塗地。方其怒時，盡十方界，
J21nB110_p0676c11║日月星宿、霞電雲露，盡十方界，山林墳衍、草木鳥獸，
J21nB110_p0676c12║盡十方界，州邑樓閣、民人聚落，了無所見。以何因緣？
J21nB110_p0676c13║怒所激故。怒火所爇，有明皆喪。大士所指，因水以喻，
J21nB110_p0676c14║明覺真性，慈憫方便，最為第一。」爾時於越，有一長者，
J21nB110_p0676c15║鄔波索迦，聞沙門言，瞻仰讚嘆：「善哉！善哉！沙門當知，
J21nB110_p0676c16║不識水性，因石而怒？為復石怒，緣水乃見？或水石中，
J21nB110_p0676c17║各有怒性？謂水之性，其怒因石，怒在水外，水性無怒，
J21nB110_p0676c18║長江鼓濤，懷山蕩陸，其勢可怖，非關於石。謂石之性，
J21nB110_p0676c19║其怒因水，怒在石外，石性無怒，懸崖下崩，飛電擊丸，
J21nB110_p0676c20║聲聞百里，非關於水。謂水與石，各有怒性，一鱗不生，
J21nB110_p0676c21║倒含太虛，內外若鏡，不見有怒，屹立弗磨，苔蝕蘚封，
J21nB110_p0676c22║萬古如一，怒從何起？沙門當知，法界無邊，空為本性，
J21nB110_p0676c23║性中本空，中實非空，萬物盪摩，展轉成妄。如水流躍，
J21nB110_p0676c24║非水之性，舍彼二者，欲求水性，了不可得。如石裂霣，
J21nB110_p0676c25║非石之性，舍彼二者，欲求石性，亦不可得。如是思惟，
J21nB110_p0676c26║微塵國土、山河大地，或淨、或垢，皆吾法身。諸佛菩薩、
J21nB110_p0676c27║天龍八部、夜叉、羅剎，有情、無情，皆吾法性。性中所具，
J21nB110_p0676c28║不遺一物，一物不留。法界眾生，無明煩惱，即是如來，
J21nB110_p0676c29║正遍知覺。善思念之，此乃大士，因水以喻，明覺真性。」
J21nB110_p0676c30║沙門聞我，所說妙法，驩喜踊躍，異口同音，共說無上，
J21nB110_p0677a01║伽陀章句：
J21nB110_p0677a02║稽首毘盧華藏海，無量光明遍一切，本來清淨無染
J21nB110_p0677a03║著，凡夫逐妄以迷真。有如空裏本無華，空裏華生由
J21nB110_p0677a04║眼翳，華生華滅剎那間，空相如如元不動。願憑大士
J21nB110_p0677a05║般若力，脫此八萬塵勞門，縱如瀑流千萬變，轉物不
J21nB110_p0677a06║為物所轉。矧茲幻象出豪端，境相了知非實有，因非
J21nB110_p0677a07║實有悟真空，即證如來大圓智。
J21nB110_p0677a08║觀世音菩薩畫像贊（有序）
J21nB110_p0677a09║梵稱阿縛盧枳伐羅，唐言觀世音也。其觀世音菩薩
J21nB110_p0677a10║與南閻浮提眾生有大因緣，凡眾生有急難者，一稱
J21nB110_p0677a11║菩薩名號皆得解脫，凡諸所求亦復如是。是故奉其
J21nB110_p0677a12║像者，十室而九，各出巧思，莊嚴妙相。永嘉林一清為
J21nB110_p0677a13║上原尹，治政之餘，稽首參禮，用清淨毫畫東大瀛海，
J21nB110_p0677a14║水勢噴湧，傍有磐石，菩薩見天人相，翹其一足，坐彼
J21nB110_p0677a15║石上。護法大神，身被寶鎧，駢立於左。善財童子乘蓮
J21nB110_p0677a16║葉舟，合爪遙禮。自右而至其上，日輪正照，雲氣杳漫。
J21nB110_p0677a17║其下龍女持珠仰首而獻，品物咸秩。觀者動容，如親
J21nB110_p0677a18║見菩薩於補阤洛迦山也。比丘似桂，乃孚中信公之
J21nB110_p0677a19║上足也，耽嗜般若，如飲醍醐。以濂信嚮佛乘，持像請
J21nB110_p0677a20║贊。濂觀一清運筆，皆有所表見，非徒為虛飾而已。中
J21nB110_p0677a21║繪菩薩現大悲相，表慈憫眾生故；在大瀛海中，表香
J21nB110_p0677a22║水法界故；日輪正照，表本性圓明故；雲影交重，表塵
J21nB110_p0677a23║沙無盡故；大神威嚴，表降伏魔軍故；善財贍禮，表正
J21nB110_p0677a24║信不回故；龍女獻寶，表地無所愛故。惟觀此像者，目
J21nB110_p0677a25║擊道存，不以像視像，而以法視像。瞻禮之頃，三十七
J21nB110_p0677a26║道品一時證入，八萬四千塵勞門悉皆降伏，則畫是
J21nB110_p0677a27║像者，其於進道亦不為無所助也。胡跪作禮而說贊
J21nB110_p0677a28║曰：
J21nB110_p0677a29║稽首大士天人師，神通變現於一切，尋聲救我眾生
J21nB110_p0677a30║苦，是則名為觀世音。大東瀛海洛迦山，岩洞時時發
J21nB110_p0677b01║光彩，示以澎湃海潮音，或因音聲而入者，即得見佛
J21nB110_p0677b02║了無二。有一宰官施善巧，能以繪畫作佛事，大士寶
J21nB110_p0677b03║相毫端現，翹足而坐衣褊褼，慈容顒顒屹不動，紅光
J21nB110_p0677b04║下照日正中，雲影交加無盡藏。善財南詢虔作禮，腳
J21nB110_p0677b05║踏蓮華以為舟，龍女持珠向空獻，種種皆為法歡喜，
J21nB110_p0677b06║上有威神金剛王，護持佛法極嚴猛。我知大士無形
J21nB110_p0677b07║相，有相當與虛空等，虛空廓落遍十方，胎卵濕化皆
J21nB110_p0677b08║含攝，以至河沙諸品類，一一皆於相中現，中求一髮
J21nB110_p0677b09║不可得。願執須彌以為毫，舒卷六合以為紙，畫此無
J21nB110_p0677b10║邊相好身，大地眾生眼皆見。見者人人皆作佛，百千
J21nB110_p0677b11║劫罪悉消除，不許役役從外求，一彈指頃皆究竟。
J21nB110_p0677b12║吳道玄觀音贊
J21nB110_p0677b13║觀音妙智力，頓超塵沙界，吳生縱善畫，徒能具凡體。
J21nB110_p0677b14║我假六神通，欲寫光明藏，須彌以為筆，太虛以為紙，
J21nB110_p0677b15║經歷無量劫，但成一隻眼。此眼若開時，十方俱照了，
J21nB110_p0677b16║一塵一沙中，有皆觀自在。
J21nB110_p0677b17║魚籃觀音像贊（有序）
J21nB110_p0677b18║予按《觀音感應傳》，唐元和十二年，陝右金沙灘上有
J21nB110_p0677b19║美豔女子，挈籃鬻魚，人競欲室之。女曰：「妾能授經，一
J21nB110_p0677b20║夕能誦〈普門品〉者事焉。」黎明，能者二十，女辭曰：「一身
J21nB110_p0677b21║豈堪配眾夫邪？請易《金剛經》，如前期。」能者復居其半，
J21nB110_p0677b22║女又辭。請易《法華經》，期以三日，唯馬氏子能，女令具
J21nB110_p0677b23║禮成婚，入門，女即死，死即麋爛立盡，遽瘞之。他日，有
J21nB110_p0677b24║僧同馬氏子啟藏觀之，唯黃金鎖子骨存焉。僧曰：「此
J21nB110_p0677b25║觀音示現以化汝耳。」言訖飛空而去。自是陝西多誦
J21nB110_p0677b26║經者。烏傷劉某，命括人吳福用金碧畫成一幀，月旦
J21nB110_p0677b27║十五日，展而謁焉，請余序其事。序已繫之贊曰：
J21nB110_p0677b28║惟我大士，慈憫眾生，耽著五欲，不求解脫，乃化女子，
J21nB110_p0677b29║端嚴姝麗，因其所慕，導入善門。一剎那間，遽爾變壞。
J21nB110_p0677b30║昔如紅蓮，芳豔襲人，今則臭腐，蟲蛆流蝕。世間諸色，
J21nB110_p0677c01║本屬空假，眾生愚癡，謂假為真。類蛾赴燈，飛逐弗已，
J21nB110_p0677c02║不至隕命，何有止息？當知實相，圓同太虛，無媸無妍，
J21nB110_p0677c03║誰能破壞？大士之靈，如月在天，不分淨穢，普皆照了。
J21nB110_p0677c04║凡歸依者，得大饒益，願即同歸，薩婆若海。
J21nB110_p0677c05║童真觀音像贊（有序）
J21nB110_p0677c06║金華何牖德輝獲陽翟吳道玄所畫童真觀音像，乃
J21nB110_p0677c07║五臺山碑，本以蓮葉為裀蓋，而十蓮華圍繞之，用表
J21nB110_p0677c08║本跡十妙不二門，覽者因相生悟，而法華之微旨具
J21nB110_p0677c09║見於斯。然其運思精深，措筆遒勁，真殊勝之事也。德
J21nB110_p0677c10║輝將重刻寘於智者壽聖禪寺，翰林學士承旨金華
J21nB110_p0677c11║宋濂為作贊曰：
J21nB110_p0677c12║我觀大士相，示現一切法，不坐七寶床，唯藉蓮華葉。
J21nB110_p0677c13║蓮葉生水中，清淨無染著，華身與佛身，畢竟同一體。
J21nB110_p0677c14║如來所說法，取喻此最切，本跡十妙門，不見有二相。
J21nB110_p0677c15║若從有眼觀，見華不見佛，一顯而一隱，見精不忘故。
J21nB110_p0677c16║或逢無目人，華佛一時現，非見卻成見，功德難思議。
J21nB110_p0677c17║佛身遍法界，是華亦復然，華佛二俱泯，定得大自在。
J21nB110_p0677c18║魚籃觀音靈照女二贊
J21nB110_p0677c19║惟觀世音，誓救群迷，現不實相，變滅斯須。破凡夫執，
J21nB110_p0677c20║返乎物初，一真所攝，萬境自如。
J21nB110_p0677c21║惟靈照女，入不思議，以般若種，得方便智。聚首而談，
J21nB110_p0677c22║無非實際，至今靈光，照乎天地。
J21nB110_p0677c23║龍眠居士畫十八應真相贊
J21nB110_p0677c24║第一尊者，張拱立海牛脊，絕流而過。
J21nB110_p0677c25║指海為地，截斷眾流，尚不見水，何所覓牛？
J21nB110_p0677c26║第二尊者，溯風立飛濤中，足踏缽多羅。
J21nB110_p0677c27║手提大地，靡物弗舉，只一盂間，收盡海水。
J21nB110_p0677c28║第三尊者，乘巴且葉，傲睨太空，水珠亂濺葉尤上。
J21nB110_p0677c29║何分水陸？即海是路，未入水時，一葉已度。
J21nB110_p0677c30║第四尊者，與前尊者共泛蕉葉，一沙彌荷橐隨後，
J21nB110_p0678a01║跼步殊甚。
J21nB110_p0678a02║天上地下，獨立無偶，沙彌何人？乃躡其後。
J21nB110_p0678a03║第五尊者，坐綵帨中，雪眉垂兩肩，四海鬼獰，甚舁
J21nB110_p0678a04║之行。
J21nB110_p0678a05║長眉垂肩，不來不去，任爾東西，弗離故處。
J21nB110_p0678a06║第六尊者，橫杖在腕，有大黿負，而西黿半隱水中。
J21nB110_p0678a07║杖挑須彌，目鑠日月，愍諸有情，證龜成鱉。
J21nB110_p0678a08║第七尊者，瞪目東望，口噓氣成雲，雲中現七成塔
J21nB110_p0678a09║景。
J21nB110_p0678a10║無縫寶塔，不因外見，優缽曇華，千年一現。
J21nB110_p0678a11║第八尊者，玩塔景微笑，一王孫持果獻之。
J21nB110_p0678a12║景固非真，塔亦是假，一笑之餘，語默雙捨。
J21nB110_p0678a13║第九尊者，氣貌甚偉，杖錫衝衝行，足下寶珠輪有
J21nB110_p0678a14║光，炫燿如火。
J21nB110_p0678a15║平視四極，一杖指定，足下寶珠，圓光交映。
J21nB110_p0678a16║第十尊者，騎海魚，魚鼓鬣而逝，有洋洋自適意。
J21nB110_p0678a17║乘魚而來，我未嘗乘，青山過雨，白雲如蒸。
J21nB110_p0678a18║第十一尊者，布杖于海，赤足躡之，杖如龍，悠悠西
J21nB110_p0678a19║奔。
J21nB110_p0678a20║汝杖猶龍，游戲海中，一息萬里，不假寸風。
J21nB110_p0678a21║第十二尊者，左手擎梵缽，噬脣仰視，小龍蜿蜒自
J21nB110_p0678a22║南來，昂首作奮勢。
J21nB110_p0678a23║真龍出現，風雲應符，雨大法雨，普活焦枯。
J21nB110_p0678a24║第十三尊者，踞崖石坐，左攬衣，右舒指指空，若有
J21nB110_p0678a25║所示。
J21nB110_p0678a26║一指之下，領納大千，真如境界，不分中邊。
J21nB110_p0678a27║第十四尊者，手執脩多羅，欲讀未讀，回顧鄰坐者。
J21nB110_p0678a28║佛尚不有，何況於言？無水起波，中復駕船。
J21nB110_p0678a29║第十五尊者，側耳聽經，神觀清淨，如在禪定時。
J21nB110_p0678a30║經從耳入，當以目聽，耳目兩忘，非動非定。
J21nB110_p0678b01║第十六尊者，騎鹿行山，檜柏蕭森，陰颸翛翛吹衣。
J21nB110_p0678b02║騎鹿而行，何曾移步？欲問西來，笑指庭樹。
J21nB110_p0678b03║第十七尊者，跨斑文虎，手持降魔法杵，過前巖，巖
J21nB110_p0678b04║下雜華如畫。
J21nB110_p0678b05║為無怖畏，全提宗印，大吼一聲，萬山皆震。
J21nB110_p0678b06║第十八尊者，藉草趺坐，作入定相，白毫光宛轉起
J21nB110_p0678b07║兩眉間。
J21nB110_p0678b08║瞑目而坐，心同太虛，一塵不立，無欠無餘。
J21nB110_p0678b09║十八大阿羅漢贊（有序）
J21nB110_p0678b10║東山禪師以所畫應真像求予贊。予謂應真何待贊？
J21nB110_p0678b11║有贊則贅矣。東山迫之甚，因為說偈，其詞曰：
J21nB110_p0678b12║惟諸應真，度嶺涉海，各騁神通，作此戲劇。騎魚駕黿，
J21nB110_p0678b13║乘蘆履缽，遊行自在，眼不見水。毒龍猛獸，帖耳馴擾，
J21nB110_p0678b14║最可怖愕。噓氣成塔，諸狡獪事，不一而足。我問應真，
J21nB110_p0678b15║大乘境界，無物不攝，物無留礙，何故執著，樂此小法？
J21nB110_p0678b16║應真漠然，似不聞者。我乃思惟，諸應真像，一一現前，
J21nB110_p0678b17║何不我答？諦而視之，乃畫師假，悟吾一心。如良畫師，
J21nB110_p0678b18║妍媸短長，縱橫圓方，一濡毫間，無所不有，雖駭人目，
J21nB110_p0678b19║終非真實。由是而觀，萬物無實，隨聲逐色，輾轉成妄。
J21nB110_p0678b20║觀此卷者，願空諸心，心空法空，必定見佛。
J21nB110_p0678b21║達摩大師贊（有序）
J21nB110_p0678b22║括蒼吳福平川，以善畫名叢林間。龍門海公請寫初
J21nB110_p0678b23║祖圓覺大師真像，威德如生，觀者聳然起敬。翰林學
J21nB110_p0678b24║士承　旨宋濂為之造贊，而國子博士鄭君仲舒書
J21nB110_p0678b25║之。贊曰：
J21nB110_p0678b26║系傳香至，法證圓真，闢六宗之異戶，歸甘露之一門。
J21nB110_p0678b27║操智慧刀，斬纏蔽之枝葉；裂煩惱網，見清淨之本根。
J21nB110_p0678b28║重冥穩泛，已歷三年之久；少林壁觀，竟忘九載之勒。
J21nB110_p0678b29║流支屢毒而甘之如蜜，蔥嶺游行而歿兮若存。精明
J21nB110_p0678b30║焜煌乎日月，氣宇函蓋乎乾坤。此所以一華五葉之
J21nB110_p0678c01║記，遍周沙界而大法彌尊也邪！
J21nB110_p0678c02║高峰妙禪師像贊
J21nB110_p0678c03║目光凝定，爍破大千，戒體圓明，直探性原。青山萬仞，
J21nB110_p0678c04║不出死關，名高天下，法留世間。
J21nB110_p0678c05║永明智覺禪師遺像贊（有序）
J21nB110_p0678c06║禪師諱延壽，字沖玄，餘杭王氏子也。得法於天台韶
J21nB110_p0678c07║國師，大弘法眼正宗，華夷尊慕座下，弟子至二千人。
J21nB110_p0678c08║淨慈禪寺藏其遺像，雖多歷年所，儼若生存。會濂過
J21nB110_p0678c09║錢塘，其住持同庵簡公以像求贊，濂因造之，而請同
J21nB110_p0678c10║庵繕書其上。贊曰：
J21nB110_p0678c11║我聞智覺大導師，進修精明無與等，誦經群羊來跪
J21nB110_p0678c12║聽，習定鳥巢衣襵中。一旦撥開光明藏，際天蟠地悉
J21nB110_p0678c13║開朗，如揭日月照群迷，無有擿埴索塗者。諸法盡從
J21nB110_p0678c14║緣生滅，此實佛語非我語。人知生滅總由緣，庶幾不
J21nB110_p0678c15║為識神惑？因病發藥此為最，何翅藥王奪命丹？四性
J21nB110_p0678c16║寂然本不生，三知廣喻益親切，有如慈母於赤子，煦
J21nB110_p0678c17║嫗護持不少忘。性相二宗互矛盾，有礙如來正法輪，
J21nB110_p0678c18║更相質難辨異同，折以一心歸覺路。譬猶欲適長安
J21nB110_p0678c19║者，道塗紛紜走車馬，或南或北或西東，及其至處見
J21nB110_p0678c20║不別。呼為宗鏡名實稱，萬別千差咸照了。道高非特
J21nB110_p0678c21║被真丹，海外之邦尤企豔，金絲伽黎及澡瓶，遣使來
J21nB110_p0678c22║施不復吝。我與導師有宿因，般若光中無去來，今觀
J21nB110_p0678c23║遺像重作禮，忽悟三世了如幻，靈山一會猶儼然，願
J21nB110_p0678c24║證如如大圓智。
J21nB110_p0678c25║蒲庵禪師畫像贊
J21nB110_p0678c26║蒲菴禪師，豫章豐城人，名來復，字見心。以日南至生
J21nB110_p0678c27║故，取易卦語識之。有志行清淨行，欲絕塵獨立，遂歸
J21nB110_p0678c28║釋氏。與同袍恭肅翁誓屏諸緣，直明涅槃妙旨。久之，
J21nB110_p0678c29║窺見全體無礙，然未以為至，走雙徑謁法喜大師楚
J21nB110_p0678c30║公，自陳厥故，當機鋒交觸，如鶻落兔走，不閒一髮，法
J21nB110_p0679a01║喜深然之，留司內記。越三載，復約標士瞻修西方淨
J21nB110_p0679a02║土於吳天平山，刻期破障，比禪觀尤力。浙省左丞相
J21nB110_p0679a03║達公九成慕師精進，起住蘇之虎丘，辭不赴。會兵起，
J21nB110_p0679a04║避地會稽山中。慈溪與會稽鄰壤中有定水院，直東
J21nB110_p0679a05║海之濱，幽闃遼敻，可以縛禪，復延師出主之。師為起
J21nB110_p0679a06║其廢，禪門典禮依次舉行，瓶錫翩翩來萃，乞食養之，
J21nB110_p0679a07║共激揚第一義諦。尋以干戈載塗，不能見母，作室寺
J21nB110_p0679a08║東澗，取陳尊宿故事，名為蒲菴，示思親也。自時厥後，
J21nB110_p0679a09║鄞人士請師居天寧寺，時寺為戍軍營，子女獿雜，其
J21nB110_p0679a10║褻穢尤甚。師言於帥，閫移其屯，斥群奴汛掃，建治其
J21nB110_p0679a11║弊壞，一還舊貫。師望日以重，大夫士交疏勸主杭之
J21nB110_p0679a12║靈隱。適有　詔徵高行僧，師兩至南京，賜食內廷，慰
J21nB110_p0679a13║勞優渥。洎建大會鍾山，師奉　敕升座說法，辭意剴
J21nB110_p0679a14║切，聞者咸有警云。師敏朗淵毅，非惟克修內學，形於
J21nB110_p0679a15║詩文，氣魄雄而辭調古，有識之儒多自以為不及。其
J21nB110_p0679a16║推師者，李諭德好文則曰：「任道德為住持，假文辭為
J21nB110_p0679a17║游戲。」陳狀元祖仁則曰：「禪源妙悟，教部精探，內充外
J21nB110_p0679a18║肆，僧中指南。」至於楚國，歐陽文公玄、潞國張公翥見
J21nB110_p0679a19║諸觚翰間者，獎予為尤至，言多不載。師之徒鍠嘗畫
J21nB110_p0679a20║師像求予贊，予知師頗詳，故倣近代儒宗之例，歷舉
J21nB110_p0679a21║其行而繫之以辭者，將以勵夫人人也。辭曰：
J21nB110_p0679a22║大法如如，流於旃丹，不有君子，荷之實難。慧照正宗，
J21nB110_p0679a23║世濟其美，一十九傳，至于法喜。據蓮花座，大振玄風。
J21nB110_p0679a24║師承一喝，三日耳聾，聾極而聰，至聞蟻戰。祗為圓虛，
J21nB110_p0679a25║物無不見，既入悟關，可廢學功。妄滅方真，慧極則通，
J21nB110_p0679a26║乃即天平，棲神淨域。禪觀混融，不二不一，方嶽致聘，
J21nB110_p0679a27║耳若不聞。優缽曇花，卻見海濱。有典必行，無墜弗舉。
J21nB110_p0679a28║鍾魚互答，笠鞋川委。移錫州城，歸者紛紜。轉穢為淨，
J21nB110_p0679a29║載揚清芬。有峰飛來，千載不起，師復主斯，法筵重啟。
J21nB110_p0679a30║聲華遠揚，達于帝宸，有詔起之，說法如雲，錫饌禁
J21nB110_p0679b01║中，恩遇優渥。四眾傾仰，秋空孤鶚，形諸辭章，太陰四
J21nB110_p0679b02║垂，雷春飆揚，鬼神晝馳。人爭傳寶，如襲芳茝，師笑受
J21nB110_p0679b03║之，吾游戲耳。內外兩充，如師幾人？闇室非燈，曷昭群
J21nB110_p0679b04║昏？學徒歆豔，丹青肖像，我作贊詞，毋住于相。
J21nB110_p0679b05║按復見心，豐城縣西王氏子，至正二年丙子，祝髮
J21nB110_p0679b06║于本縣西方寺。洪武八年，行腳至天界寺。十五年，
J21nB110_p0679b07║除授僧錄，司左覺義。十六年，欽發鳳陽府槎芽山
J21nB110_p0679b08║圓通院修寺住坐。洪武二十四年，山西太原府捕
J21nB110_p0679b09║獲胡黨，僧智聰供稱胡丞相謀舉事，時隨泐季潭
J21nB110_p0679b10║長老及復見心等往來胡府，復見心坐凌遲死，時
J21nB110_p0679b11║年七十三歲。泐季潭欽蒙免死，著做散僧事，見清
J21nB110_p0679b12║教錄甚詳，野史稱復見心應制，詩有殊域字觸
J21nB110_p0679b13║　上怒，賜死，遂立化於階下，不根甚矣。田汝成《西湖
J21nB110_p0679b14║志》餘載見心臨刑，道其師訢笑隱語，　上逮笑隱
J21nB110_p0679b15║而釋之，尤為傅會。笑隱入滅于至正四年，而為之
J21nB110_p0679b16║弟子者宗泐也，來復未嘗師笑隱，野史之傳訛，可
J21nB110_p0679b17║笑如此。
J21nB110_p0679b18║全室禪師像贊
J21nB110_p0679b19║笑隱之子，晦機之孫。具大福德，足以荷擔佛法；證大
J21nB110_p0679b20║智慧，足以攝伏魔軍。悟四喝三玄於彈指，合千經萬
J21nB110_p0679b21║論於一門。向上關如塗毒鼓，撾之必死；殺活機類金
J21nB110_p0679b22║剛劍，觸之則奔。屢鎮名山，教孚遐邇。詔陞京剎，名
J21nB110_p0679b23║溢朝紳，夙受記於靈山之會，今簡知於萬乘之尊。
J21nB110_p0679b24║雲漢昭回，天章錫和於全帙；寵恩優渥，玉音召
J21nB110_p0679b25║對於紫宸。屹中流之底柱，轉大地之法輪，信為十方
J21nB110_p0679b26║禪林之所領袖，而與古德同道同倫者耶？
J21nB110_p0679b27║全室禪師，台之臨海人，名宗泐，字季潭。八歲從天
J21nB110_p0679b28║竺笑隱訢公學佛，十四薙髮，二十受具。洪武四年，
J21nB110_p0679b29║住徑山，以西白禪師金公薦，應召稱　旨。五年，命
J21nB110_p0679b30║住天界。丁巳，奉使西域。十五年，還朝，開僧錄司，授
J21nB110_p0679c01║右街善世。以胡黨獲譴，著住鳳陽槎峰建寺。十九
J21nB110_p0679c02║年，取歸天界。廿四年，復領右街善世。居無何，以老
J21nB110_p0679c03║賜歸槎峰渡江，示寂于江浦之石佛寺，詳見比丘
J21nB110_p0679c04║心泰塔銘。
J21nB110_p0679c05║約之禪師畫像贊
J21nB110_p0679c06║龐蔚之姿，宏辯之才。一衲二十年，脅不沾席；談玄八
J21nB110_p0679c07║萬偈，舌若驚雷。崖樹重榮，兆法門之復振；塔光呈瑞，
J21nB110_p0679c08║疑古佛之再來。炯炯乎眼光閃鑠，沈沈乎氣宇弘恢，
J21nB110_p0679c09║渢渢乎九江風動，澄澄乎玉几天開。蓋真超於實際，
J21nB110_p0679c10║斯不染於纖埃。彼自安於部婁，曾莫陟其崔嵬。倘於
J21nB110_p0679c11║斯而觀感，庶立懦而興頹。
J21nB110_p0679c12║南堂禪師像贊
J21nB110_p0679c13║南堂和尚既入滅，其得法弟子大禪安公思慕之弗
J21nB110_p0679c14║置，乃繪其像來求予贊。贊曰：
J21nB110_p0679c15║樹般若幡，有舌如霆，當空一震，百蟄咸醒。松源之宗，
J21nB110_p0679c16║獨造其妙，手折蓮華，臨風自笑。
J21nB110_p0679c17║靈隱良禪師遺像贊
J21nB110_p0679c18║眼光閃鑠，如秋隼之橫寥廓也。威鋒峭崿，猶於菟之
J21nB110_p0679c19║踞叢薄也。文彩彰灼，藻火施而江漢濯也。正令揮霍，
J21nB110_p0679c20║春雷霆而撒霰雹也。縈然而若有著也，悠然而無所
J21nB110_p0679c21║泊也，洸然而不可度也，沈然而堪任其託也。是無忝
J21nB110_p0679c22║佛智之孫、廣智之子，超然而頓覺者也。
J21nB110_p0679c23║般若松贊（有序）
J21nB110_p0679c24║千岩大師於元泰定之冬度濤江而來，憩止烏傷伏
J21nB110_p0679c25║龍山，山有龍壽寺廢基，大師遂縛庵以居，手植一松，
J21nB110_p0679c26║庵前誓曰：「此地般若當興，吾松其茂乎？」自時厥後，大
J21nB110_p0679c27║師之道盛行，遂化瓦礫之區為伽藍，松亦寢長柝為
J21nB110_p0679c28║二榦，詰曲糾蟠，如虯龍夭矯，勢欲飛動。至正丁酉春，
J21nB110_p0679c29║南枝忽悴，其夏，大師示寂。嗚呼！松雖植物，其有知興
J21nB110_p0679c30║衰死生之意者哉！後植松五十一年，為　國朝洪武
J21nB110_p0680a01║丁巳，住山龍門海公同大師之上首良杞請吳興林
J21nB110_p0680a02║君子山繪畫成圖，求濂因稽大師之言，以般若號之，
J21nB110_p0680a03║且為之贊。大師諱元，長會稽人。贊曰：
J21nB110_p0680a04║大師東來，化導有情，青松手植，用表真乘。觀爾榮悴，
J21nB110_p0680a05║以占廢興，有聲四達，播德維馨。為法來者，霧滃雲蒸，
J21nB110_p0680a06║樓閣頓現，儼如化城。松亦有知，森勁摩冥，夭矯欲奮，
J21nB110_p0680a07║虯龍騫騰。孰謂卉木，本乎無情？有感斯應，壹出乎誠。
J21nB110_p0680a08║惟誠之至，通神致靈，勗爾龍象，慎毋敢攖。視松如師，
J21nB110_p0680a09║是儀？是刑？天高月白，風度成聲，恍如演法，誨言初聆。
J21nB110_p0680a10║太史作贊，勒於岩扃，百世之下，庶幾可徵。其年五月
J21nB110_p0680a11║五日前翰林學士承　旨金華宋濂撰
J21nB110_p0680a12║觀音石贊
J21nB110_p0680a13║虎林翁君祥卿得圓石一，大可五六寸，上現圓通大
J21nB110_p0680a14║士妙嚴寶相，坐寶蓮華，善財童子合爪侍側。蓋大士
J21nB110_p0680a15║住不可思議解脫門，能以神變作諸佛事，攝受眾生，
J21nB110_p0680a16║大則示化真身於補怛洛迦山，小則寄影像於一木
J21nB110_p0680a17║一石，不假人為，自然天造，無非自慈愍中發現。祥卿
J21nB110_p0680a18║因請濂作贊，以顯神功，以示闡提生我慢者。贊曰：
J21nB110_p0680a19║玄黃既肇分，白石即受質，斯時未有佛，云何能應現？
J21nB110_p0680a20║千劫皆佛化，難以時節拘，劫初與劫終，常居寂光上。
J21nB110_p0680a21║石本無情物，其頑無與等，初無感通者，云何佛示像？
J21nB110_p0680a22║微塵剎土中，塵塵皆是佛，有情與無情，本來同一體。
J21nB110_p0680a23║諸佛亦無數，動曰那由他，云何圓通佛，獨此示神變？
J21nB110_p0680a24║圓通於支那，夙有大因緣，所以不會捨，如母之憶子。
J21nB110_p0680a25║如來談諸相，皆是虛妄集，云何自著相？曷以釋迷網？
J21nB110_p0680a26║由相以悟性，正如指指月，見月指則忘，寧有繫執故。
J21nB110_p0680a27║以此四者觀，唯知佛願弘，聖凡盡融攝，調御菩提心。
J21nB110_p0680a28║假石顯靈異，超出思慮表，既非圖繪力，又匪鐫勒功。
J21nB110_p0680a29║幻成妙嚴相，七寶作瓔珞，瞑目結跏坐，正以慈愍故。
J21nB110_p0680a30║用警闡提者，徒爾增怠慢，當知神通力，乃復有斯事。
J21nB110_p0680b01║始悔未見時，口出不淨語，如仰首唾天，唾還著面故。
J21nB110_p0680b02║愚癡誠可念，寧忍加斥逐？我願大地人，無不知三依。
J21nB110_p0680b03║見石非見石，見佛亦非佛，但見無量光，各自心中發。
J21nB110_p0680b04║遍照十方界，明如日月燈，十方諸品類，盡得諸佛智。
J21nB110_p0680b05║銘
J21nB110_p0680b06║大慈山虎跑泉銘
J21nB110_p0680b07║虎跑泉在杭之大慈山廣福定慧禪院，距城南十里。
J21nB110_p0680b08║而近唐元和十四年，性空大師來遊茲山，樂其靈氣
J21nB110_p0680b09║鬱盤，縛庵其中，尋以無水將他之，忽有神人言曰：「自
J21nB110_p0680b10║師之來，我等徼惠者甚大，奈何棄去？南嶽童子泉，當
J21nB110_p0680b11║遣二虎來移，師無患也。」翼日，果見二虎，以爪跑山出
J21nB110_p0680b12║泉，甘冽勝常，大師因留止，建立伽藍。蘇文忠公守杭，
J21nB110_p0680b13║日為之賦，詩有「虎移泉眼趁行腳」之句，蓋紀實也。大
J21nB110_p0680b14║師諱寰中，蒲阪盧氏子，得法於百丈海。一時龍象，如
J21nB110_p0680b15║臨濟玄、趙州諗、南泉願、巖頭奯、雪峰存，咸來咨叩道
J21nB110_p0680b16║要，則其德服鬼神，彰灼靈異，有不難致者。嗚呼！拔劍
J21nB110_p0680b17║刺，山水為之湧；折腰拜，井泉乃仰流。武夫健將一誠
J21nB110_p0680b18║之所格尚若此，況大師心悟無際者乎？洪武戊午冬
J21nB110_p0680b19║十有一月，濂朝　京師，道經山下。今主僧定巖戒，有
J21nB110_p0680b20║道之士也，亟要濂觀泉，且被法衣，率其徒同舉梵咒，
J21nB110_p0680b21║久之，泉觱沸而出，若聯珠然，已而微作湧勢，濂心異
J21nB110_p0680b22║之，定巖遂來謁銘。銘曰：
J21nB110_p0680b23║天一所形，厥質乃凝，潛行重淵，與氣俱升。至人來居，
J21nB110_p0680b24║地不愛寶，誰信清泠，生於虎爪？山后川君，與道為謀。
J21nB110_p0680b25║肯私一勺，不師之留。師既留止，化泉為雨，式沛且滂，
J21nB110_p0680b26║潤於千里。幻此荒墟，遂成寶坊，群生依之，為正法幢。
J21nB110_p0680b27║命世大才，猶能類象，來游來咨，如山答響。代祀雖邈，
J21nB110_p0680b28║聲華弗虧，至今草木，尚被餘輝。我於世緣，逢觸輒礙，
J21nB110_p0680b29║泉特相知，獻萬珠琲。擾擾征驂，風埃渺瀰，有素者衣，
J21nB110_p0680b30║化而為緇。願挹寸波，如習禪定，洗滌根塵，一時清淨。
J21nB110_p0680c01║唐鑄旃檀神王銅像銘
J21nB110_p0680c02║狻猊作冠被于背，副以黃金神武鎧，匡衛正法億萬
J21nB110_p0680c03║載。
J21nB110_p0680c04║淨慈寺新鑄銅鐘銘（有序）
J21nB110_p0680c05║皇明洪武十一年，冬十有一月庚寅，杭之淨慈報恩
J21nB110_p0680c06║禪寺住持夷簡重治鐘樓成，復聚銅二萬觔，鑄鉅鐘
J21nB110_p0680c07║懸之，用物甚弘，皆比丘安靜、善立化斂所致，夷簡請
J21nB110_p0680c08║為銘，與鐘相為無極。銘曰：
J21nB110_p0680c09║南屏之山，中有梵宮，新作鉅鐘，聲震太空。一音普被，
J21nB110_p0680c10║如佛住世，乘戒圓融，勝劣無滯。人天龍鬼，莫不能聞，
J21nB110_p0680c11║所說既泯，始顯本真。昔觀世音，由聞而證，圓通三昧，
J21nB110_p0680c12║廓然正定。矧其神功，闔闢化衡，攝其陰趣，升為陽明。
J21nB110_p0680c13║聞聲而覺，覺我元性，我性本空，執覺亦病。今三大士，
J21nB110_p0680c14║成斯勝因，以考以擊，以警昏昕。天光發舒，化佛湧出，
J21nB110_p0680c15║我鐘熾然，共宣妙法。
J21nB110_p0680c16║惠香寺新鑄銅鐘銘
J21nB110_p0680c17║浦陽有大蘭若在白麟溪之濱者，曰香嚴。創建於東
J21nB110_p0680c18║晉時，年代遼邈，所鑄之鐘，或成、或壞，不能盡知。其可
J21nB110_p0680c19║知者，宋寶元間，繼隆大師實為之隆，嘗走汴京，得中
J21nB110_p0680c20║宮賜銅為助，而兵部侍郎胡公則力相其事，至慶曆
J21nB110_p0680c21║甲申鐘始成。越七十有八年，睦寇至，燬焉，時宣和辛
J21nB110_p0680c22║丑之春二月也。普照大師子文即帥其眾而繼為之，
J21nB110_p0680c23║至甲辰冬十月，鐘復成。越二百三十年，寺災，鐘又毀
J21nB110_p0680c24║焉。則今至正癸巳之秋八月六日也，沙門普照與同
J21nB110_p0680c25║流六十有二人，謀曰：「成壞之相，勢常相因。而鐘者，所
J21nB110_p0680c26║以警昏昕，昭法度，祛障蔽也，吾等不可以不亟圖。」遂
J21nB110_p0680c27║走告里之善士于君珹，珹乃捐錢一千五百緡，俾合
J21nB110_p0680c28║餘燼而新之。銅以斤計，舊者三千八百有奇，新者二
J21nB110_p0680c29║百有奇，至冬十二月二日，鐘復成。昔天台智者大師
J21nB110_p0680c30║深弘法華之旨，未十餘傳其教幾絕。吳越國師德韶
J21nB110_p0681a01║為聞十，錢忠懿王遣使航海，求其書於高句驪，後卒
J21nB110_p0681a02║盛行，當時之人以國師與智者同族姓，疑其乘願輪
J21nB110_p0681a03║而再世焉。今照之名，與子文之號正同，或後或先，又
J21nB110_p0681a04║皆以音聲為佛事，較之國師，其跡固殊，所以昭前人
J21nB110_p0681a05║之業，使之貽永久而弗墜者，則一而已，夫豈偶然哉？
J21nB110_p0681a06║雖然，大圓覺海本無異同，孰能分別後先形相？若區
J21nB110_p0681a07║區致泥於名跡之間亦惑矣，必也因聲而生悟，因悟
J21nB110_p0681a08║以入道，庶幾無負於斯鐘之建也。與濂近遷居寺東
J21nB110_p0681a09║五里青蘿山中，與僧崇侃游甚洽。侃一旦來，謂濂曰：
J21nB110_p0681a10║「子盍銘吾鐘乎？」迺為之銘曰：
J21nB110_p0681a11║如來法門，千差萬別，孰方便故，以一音攝。有靈者鐘，
J21nB110_p0681a12║即廣長舌，或震或撞，熾然而說。（其一）五時所宣，諸修多
J21nB110_p0681a13║羅，無量妙意，中無不包。一歷耳根，千劫弗磨，寅緣入
J21nB110_p0681a14║道，莫此為多。（其二）白麟溪濱，有大蘭若，是惟香嚴，法器
J21nB110_p0681a15║所舍。鬱攸構災。一夕而化，畢竟有形，終屬幻假。（其三）寺
J21nB110_p0681a16║之比丘，咸作是言：「彼成壞相，如風轉輪，往過來續，後
J21nB110_p0681a17║先相因，不有廢者，吾何以興？」（其四）迺謁檀那，迺咨鳧氏，
J21nB110_p0681a18║迺簡赤金，以歸鑪錘。侈弇中程，薄厚隨軌，外圓中虛，
J21nB110_p0681a19║與法為體。（其五）若龍象眾，暨諸鬼神，胡跪作禮，靡間幽
J21nB110_p0681a20║明。臺虡高懸，有聲鏗鍧，如獅王吼，如蛟龍鳴。（其六）上徹
J21nB110_p0681a21║諸天，下入九地，因聞生悟，弗述邪趣，聲聲攝入，曾無
J21nB110_p0681a22║留礙，盡轉如來，大圓鏡智。（其七）我昔嘗聞，此妙音聲，不
J21nB110_p0681a23║從鐘出，不由耳生，隨處充滿，非減非增，願咸諦聽，同
J21nB110_p0681a24║證真乘。（其八）
J21nB110_p0681a25║清淨境亭銘
J21nB110_p0681a26║補怛洛伽山者，在東大洋海，梵語補怛洛伽，華言小
J21nB110_p0681a27║白華。傳云：山有二，皆觀音大士示現之地。其一自西
J21nB110_p0681a28║竺歷羅剎鬼國暨諸魔土始至其境，其一即華嚴大
J21nB110_p0681a29║經所說善財南詢之處，蓋今所也。山絕起海中，周圍
J21nB110_p0681a30║僅百里，滿望冥茫無際翁洲，遠山隱隱，天外如青螺，
J21nB110_p0681b01║幽闃遼敻，不可名狀。寶陀禪寺在山南，去寺三里至
J21nB110_p0681b02║潮音洞，洞腳插海，張頤欲飲，怒風驅濤，進退擊衝，作
J21nB110_p0681b03║海潮音，故名。洞左，佛跡二，印石上，洞顛通穴天窗，白
J21nB110_p0681b04║光注其底如月。唐大中間，梵僧拜洞前，燔十指禱之，
J21nB110_p0681b05║指且盡，大士為現身說法，授以七色寶石。厥後襲以
J21nB110_p0681b06║為常，人以誠感輒應。或現紫金自在相，縞衣被體，而
J21nB110_p0681b07║縹帶貫之，珠瓔紛然懸。或現千首千臂像，護法大神
J21nB110_p0681b08║翼衛乎後先，可怖可駭。稍轉而右為善財洞，嵌巖中
J21nB110_p0681b09║坼，窈黑不可測。外則峻巖壁立，泉毿毿滴下如珠，名
J21nB110_p0681b10║菩薩泉。善財時現黛目粉面，寶蓋華鬘皆明潔可指
J21nB110_p0681b11║數。從洞拆而北，有石類香爐、類天鏡、類佛牙，奇甚。唯
J21nB110_p0681b12║磐陀石上最寬平，可坐百人。雞初號，遙見扶桑五色
J21nB110_p0681b13║光發照東方盡白，久之湧出日輪，赤如火流，光燭海
J21nB110_p0681b14║波，閃爍不定，或輕煙明霞，左右蔽虧，愈致妍麗，誠奇
J21nB110_p0681b15║觀也。自石折而西，有獅子峰，形如狻猊，作跳躑之勢。
J21nB110_p0681b16║有象巖、有佛手峰，皆以其形名。有三摩地，嘉木櫹森，
J21nB110_p0681b17║怪石駢列，臥者、離立者、蹲欲起者、迎躍以舞者，其他
J21nB110_p0681b18║勝概，難可以數計。大抵山在海岸孤絕處，重巒複嶂，
J21nB110_p0681b19║蒼翠如洗，紫蓀白葩，濯濯滿地。山丹樹高數丈，絳花
J21nB110_p0681b20║繞枝，鮮澤如珊瑚林、黃金沙，四布尤璀燦，眩目可玩。
J21nB110_p0681b21║海水震盪，無雲自雷，終日轟轟然。頻伽之禽繽飛于
J21nB110_p0681b22║青空中，上下和鳴，彷彿如稱佛號。氣象靘曠，絕不類
J21nB110_p0681b23║人世，登高四顧，神思飛動，若寘身琉璃瓶中，一髮塵
J21nB110_p0681b24║土不得相侵，誠霄壤間勝特之境也。洪武庚戌春正
J21nB110_p0681b25║月，部使者贛州劉君承直與寶陀大師行丕抱杖西
J21nB110_p0681b26║東游，使者曰：「皆清淨境也，盍為亭？」大師乃建于寺之
J21nB110_p0681b27║南嶺上，從三十尺，衡如之，左倚山，右入潮音洞云。予
J21nB110_p0681b28║聞從西方過十萬億國名淨土，纖穢不存，以黃金為
J21nB110_p0681b29║地，寶樹重重，迦陵頻伽能演妙法。人思至之，有不能
J21nB110_p0681b30║得。豈意東海之區，清淨之境，為頗近之邪？是宜大士
J21nB110_p0681c01║顯靈于其地，勒銘亭上，并叩知唯心之學者。大師字
J21nB110_p0681c02║大基，行丕其名，鄞人也。宗說兼通，行解相應，蔚為時
J21nB110_p0681c03║之名僧。初由佛隴昇主是山，匡眾說法，恢復產業，而
J21nB110_p0681c04║振興乎叢林席者，非茲之可備載，故略而不書。銘曰：
J21nB110_p0681c05║大海東匯，厥名維瀛，并包川洛，混合坤經。鯨波四繞，
J21nB110_p0681c06║龍島中停，濯濯綠淨，皦皦青縈。片滓弗立，纖塵不驚，
J21nB110_p0681c07║如蓮出水，類鑒含明。流雲斂翳，新旭爭熒，金沙布地，
J21nB110_p0681c08║寶樹森屏。巨石佛足，嵌洞潮聲，大士顯瑞，梵童揚靈。
J21nB110_p0681c09║仙帶翻縹，玄珠垂瓔，月相穆穆，飆馭泠泠。龍君持戟，
J21nB110_p0681c10║水伯捧旌，衛茲勝特，控此高冥。倬彼開士，爰謀建亭，
J21nB110_p0681c11║草平匪砥，有覺惟楹。直溯寂廓，將齊攖寧，塵因道寂，
J21nB110_p0681c12║境逐心清。徜徉淨國，周流覺城，敢告來裔，庸勒新銘。
J21nB110_p0681c13║頌
J21nB110_p0681c14║夕佳樓頌（有序）
J21nB110_p0681c15║夕佳樓在虎林西山中，去城僅五里所，文明海慧法
J21nB110_p0681c16║師始作之。法師修習西方觀想，當日如懸鼓時，必面
J21nB110_p0681c17║西作禮，舉唱佛號，滅妄歸真，不使毫髮散亂。其命名
J21nB110_p0681c18║夕佳，雖取陶潛氏語意，蓋他有所屬也。法師之子具
J21nB110_p0681c19║庵玘公，復能丕弘父業，法華一宗恒藉之為大法船，
J21nB110_p0681c20║獲濟度者甚眾。具庵以樓徵文，為述頌曰：
J21nB110_p0681c21║大雄妙嚴清淨海，攝受無邊有情眾。眾生念念在散
J21nB110_p0681c22║亂，猶如火生積薪間，倏忽起滅不暫停，乃以神通方
J21nB110_p0681c23║便智，教之繫念專於一。惟彼西方安養土，無量壽佛
J21nB110_p0681c24║之所住，琉璃宮殿黃金地，九品蓮臺池中生，眾寶鳥
J21nB110_p0681c25║林能演法，極樂永斷一切苦。其土正值日沒處，眾生
J21nB110_p0681c26║知用日為觀，舉頭見日如見佛，開目閉目盡明了，佛
J21nB110_p0681c27║光解破諸暗故。心定如山不可移，性中如如顯日相。
J21nB110_p0681c28║四教修行隨解進，能想所想各異證。三藏有見皆生
J21nB110_p0681c29║滅，通則無實如幻化。二教皆以事定故，別知本性元
J21nB110_p0681c30║是佛。次第觀中可馴致，圓門妙解敻然殊，心具一切
J21nB110_p0682a01║依正法，以具緣即心日現。法界心起法界日，此則名
J21nB110_p0682a02║為空假中，非三非一即三一，用智破惑顯自性。猶大
J21nB110_p0682a03║醫王出良藥，入口熱惱變清涼，種種觀法斯第一，粵
J21nB110_p0682a04║從大法來真丹。修者習者無量眾，冥睹如來親接引，
J21nB110_p0682a05║身乘七寶金剛臺，一彈指頃生彼國。海慧尊者發弘
J21nB110_p0682a06║誓，嚴潔斯樓建道場，每當山氣夕佳時，遙注西方作
J21nB110_p0682a07║禪觀。尊者行成生上品，有子夙具大乘器，本性之日
J21nB110_p0682a08║常在目，妙勝光明時發見。我生本是菩提種，誤嬰世
J21nB110_p0682a09║網未解脫，暮年遘此殊特事，如飲醍醐生慶快。願結
J21nB110_p0682a10║樓煩淨社緣，西向落日志心禮，唯心唯色妙難思，當
J21nB110_p0682a11║處顯現無非佛。
J21nB110_p0682a12║天台教宗圓具圖頌
J21nB110_p0682a13║三千性相，百界千如，此天台教觀第一義也。有能於
J21nB110_p0682a14║此悟入，融萬法而歸一心，即一心而達三諦，其近於
J21nB110_p0682a15║佛之知見乎？比丘法咸示濂圓具圖像，於是合掌作
J21nB110_p0682a16║禮而說頌曰：
J21nB110_p0682a17║我觀妙境不思議，三千性相恒宛然，心佛眾生本無
J21nB110_p0682a18║二，不為迷悟有增減。大充法界小塵沙，一一具此無
J21nB110_p0682a19║量法，須知一念即三千，三千一念亦如是。譬如空懸
J21nB110_p0682a20║十寶鏡，鏡前爇一光明燈，一燈遍入一切處，一切攝
J21nB110_p0682a21║歸一燈內。光光涉入了不礙，互遍互融無盡藏，此境
J21nB110_p0682a22║即空即假中，而亦不落空假中。非先非後非異時，舉
J21nB110_p0682a23║一即三三即一，事理俱攝無差殊，修性齊照亦不別。
J21nB110_p0682a24║五佛開顯大車譬，只此一乘圓具旨。若祗觀心不觀
J21nB110_p0682a25║具，乃以一觀分二家，或約三諦作二造，有昧圓融祕
J21nB110_p0682a26║密義。妄嗔染淨無異觀，是非能所亦雙泯，遍虛空界
J21nB110_p0682a27║盡法身，一法外求即邪道。唯此如來正法輪，有非語
J21nB110_p0682a28║言能擬議。大海可飲風可捕，歷劫讚嘆莫能盡。
J21nB110_p0682a29║偈
J21nB110_p0682a30║朽室偈（并序）
J21nB110_p0682b01║材仲禪師嘗名其室為朽，而徵辭于韓莊節公、黃文
J21nB110_p0682b02║獻公，二公既為之發揮，無餘蘊矣。而材仲又以濂為
J21nB110_p0682b03║黃公弟子，復令說偈繼之。濂也何人，而敢犯是不韙
J21nB110_p0682b04║哉？雖然，不敢辭也。為之偈曰：
J21nB110_p0682b05║鄞有開士，屢主名剎，其所住處，邃館曲房，堅緻華好，
J21nB110_p0682b06║開士顧之，獨名為朽。我問開士：「彼所謂朽，雨風所侵，
J21nB110_p0682b07║螻蟻所蠹，棟撓檐拔，今則靚飭。如上所云，以朽為名，
J21nB110_p0682b08║不亦厚誣？」開士答言：「屬世間相，無有弗壞。譬如春華，
J21nB110_p0682b09║朝上穠冶，夕則零墜，何有真實？今之所居，雖號堅好，
J21nB110_p0682b10║我目視之，無不朽者。楹桷壯麗，視如敝漏。丹雘絢耀，
J21nB110_p0682b11║視如䵝昧。超然此身，如託虛空，畢竟虛空，無有壞相。
J21nB110_p0682b12║豈惟是室？觀人亦然，地水火風，假合而成。迷者自恃，
J21nB110_p0682b13║等于金石，四大各離，身在何處？身即是幻，世即是夢，
J21nB110_p0682b14║而況是室？終歸于空。若能于此，入正思惟，觀室無室，
J21nB110_p0682b15║觀身無身，庶幾可入，真空觀想。」我問開士：「善學佛者，
J21nB110_p0682b16║無欣無厭，如開士言，是有厭心。所言朽者，因堅而名，
J21nB110_p0682b17║有堅有朽，理之必然。木縱已朽，堅性終在，我本無堅，
J21nB110_p0682b18║朽從何生？堅朽未忘，心何能一？況樂觀空，是為空病，
J21nB110_p0682b19║空病不除，反實所有。我說是空，非有非無。其室永存，
J21nB110_p0682b20║何緣能朽？如觀空者，空而非空，空何有礙？」開士聞已，
J21nB110_p0682b21║破顏微笑，揚眉而語：「子言固佳，但我門中，一義不立，
J21nB110_p0682b22║立即成妄。請返塵轅，毋戲論法。」
J21nB110_p0682b23║柳庵偈（并序）
J21nB110_p0682b24║本然淨上士，吳興人也。問道于淨慈同庵禪師，已而
J21nB110_p0682b25║侍司，陞主藏經之室，結廬苕谿上，環植垂柳，遂扁曰
J21nB110_p0682b26║柳庵，因以自號黃鶴仙人，為繪成圖。予謁同庵南屏
J21nB110_p0682b27║山中，本然乃來徵予說偈。偈曰：
J21nB110_p0682b28║柳乃植物類，既已強名柳，庵與柳異趣，曷以柳名庵？
J21nB110_p0682b29║庵柳不相涉，況復號諸人？若使會于一，適越而首燕，
J21nB110_p0682b30║雖欲強相從，畢竟無合日。咄茲繪事假，非柳亦非庵，
J21nB110_p0682c01║庵中亦非人，無一是真實。咸因觚翰力，幻出諸影像。
J21nB110_p0682c02║盲者來捫摸，但見紙成軸。絕類梵志家，夢中而說夢，
J21nB110_p0682c03║重重皆虛妄，誰為能覺者？眾生強分別，見異不見同，
J21nB110_p0682c04║世間諸品類，隨念各現前。諸佛善圓融，見同不見異，
J21nB110_p0682c05║萬彙方芸芸，含攝盡歸一。非指可喻指，非馬可喻馬，
J21nB110_p0682c06║難以目之睹，乃成心所障。有人斯有庵，有庵斯有柳，
J21nB110_p0682c07║三者無二相，物我齊冥故。上士志心聽，我說柳庵偈，
J21nB110_p0682c08║白石雖點頭，未嘗談一字。
J21nB110_p0682c09║清齋偈（并序）
J21nB110_p0682c10║義中勝禪師結室于中天竺，取契經語，名之曰清齋。
J21nB110_p0682c11║詞林宗工各出新意侈張，而斧藻之意亦至矣。全室
J21nB110_p0682c12║翁同雲巢丈人以義中證修近道，必欲得予言。予學
J21nB110_p0682c13║日墜，何足以與此？然而清齋者，香嚴妙悟之所，義中
J21nB110_p0682c14║既豔其名，則法其道亦宜也。不然，何取於清哉？無相
J21nB110_p0682c15║居士為說偈曰：
J21nB110_p0682c16║中竺有虛室，八窗皆洞然，觸目無礙者，有境皆攝入。
J21nB110_p0682c17║煙霞草水石，鳥獸昆蟲等，以至世間事，何物不可狀？
J21nB110_p0682c18║此以何因緣，獨名為清齋？纖塵了不生，正以清淨故。
J21nB110_p0682c19║昔有一童子，嘗居清淨室，冥寂于至道，見焚沈水香。
J21nB110_p0682c20║由是作思惟，香雖根于水，非火則不發，火縱能燎原，
J21nB110_p0682c21║熾然不可遏，苟非遘香水，香氣從何起？因知木為自，
J21nB110_p0682c22║煙火乃為他，自他共和合，無因能行空。觀茲四相義，
J21nB110_p0682c23║幻有即空相，四大所合成，其法亦復然。又況木火聚，
J21nB110_p0682c24║煙氣未曾升，鼻觀已先通，緣我有鼻故，香乃從鼻入。
J21nB110_p0682c25║我若無鼻時，墻壁瓦礫等。瓦礫與墻壁，未聞知有香，
J21nB110_p0682c26║皆由自性起，不假外物故。又況二物者，斯須即變滅，
J21nB110_p0682c27║唯存灰燼餘，欲求是香者，去來杳無跡，畢竟性空故。
J21nB110_p0682c28║吾性本來空，雖空無不攝，不落有無間。妙香無去來，
J21nB110_p0682c29║因茲悟密圓，發明無漏果，得證香嚴號。二十五玄聖，
J21nB110_p0682c30║各說最初事，成道由圓通，七大十八界，各各有所入。
J21nB110_p0683a01║久近雖兩異，偏圓或二殊。其教已開顯，偏行即圓融。
J21nB110_p0683a02║悟理既一同，誰復分遠近？聖性無不通，順逆皆方便，
J21nB110_p0683a03║主伴實相濟，後先了不別。敷演真實義，普度有情眾，
J21nB110_p0683a04║聞者當悟省，勝師取契經。揭名其齋居，當行無上道，
J21nB110_p0683a05║真證圓通智，若外而不內，如龜毛兔角，欲見不可得。
J21nB110_p0683a06║居士說偈已，忽見清齋東，爛然大月輪，躍出瀛海中。
J21nB110_p0683a07║光明悉照燭，清徹無纖翳，特為作證明，表此清淨法。
J21nB110_p0683a08║贈簡中要師游江西偈（有序）
J21nB110_p0683a09║方外範堂儀公來言：「同袍有原要宇簡中者，日本之
J21nB110_p0683a10║人也，姓藤氏，為其國貴族。年九歲。依能仁國濟國師，
J21nB110_p0683a11║給灑掃之役。久之，國師為薙落，受具足戒。尋往建仁
J21nB110_p0683a12║與聞在庵禪師大法要旨，遂使侍香左右。每慕中夏
J21nB110_p0683a13║禪宗之盛，洪武甲寅夏，不憚鯨波之險航海而來，憩
J21nB110_p0683a14║止南京大天界寺。聞江右多祖師道場，欲往禮其靈
J21nB110_p0683a15║塔，頗聞古有贈言之禮，世恒相因，先生能不廢之乎？」
J21nB110_p0683a16║予曰：「此吾俗間事也。簡中學絕俗之道，文字且不當
J21nB110_p0683a17║立，況予之賸語邪？」範堂曰：「請為一偈何如？」予曰：「杳冥
J21nB110_p0683a18║之中，其光如暾。不依形立，常與道存。雖偈亦奚以為？」
J21nB110_p0683a19║範堂曰：「此姑寘之。第二門中，何事不可說？先生自通
J21nB110_p0683a20║一大藏教，乃欲遏絕初機之士乎？」予曰：「本自現成，誰
J21nB110_p0683a21║為初機？一且不有，孰居第二？強生分別，去道茲遠也。」
J21nB110_p0683a22║範堂曰：「先生辨固辨矣，吾無以酬之。簡中必欲徼片
J21nB110_p0683a23║言之賜，慈悲者果能拒耶？」予笑曰：「如此則或庶幾也。」
J21nB110_p0683a24║于是合十爪，而唱偈曰：
J21nB110_p0683a25║諸法本無滅，是故無所生，其意果云何？本性不變故。
J21nB110_p0683a26║眾生墮虛妄，常見有生滅，因緣十二支，猶如玉連環。
J21nB110_p0683a27║鉤鎖不可斷，正滯無明根，根斷枝葉枯，豈復能滋生？
J21nB110_p0683a28║若能斷其生，而死自然滅，不見有一法，滅將從何起？
J21nB110_p0683a29║如來最方便，示此思惟修，蕩相而明空，功德難思議。
J21nB110_p0683a30║如執金剛劍，寒鋩湛秋水，斬除諸煩惱，智慧即現前。
J21nB110_p0683b01║轉移剎那間，不見有真妄，如種缽特摩，出自淤泥中。
J21nB110_p0683b02║華雖未敷榮，其實已全具，雙舉復雙收，不見有先後。
J21nB110_p0683b03║如然長明燈，于彼昏暗室，明生暗即亡，非暗往他所。
J21nB110_p0683b04║明暗本無二，不見有出入，沙門汝當知，此乃真實義。
J21nB110_p0683b05║迴光自返照，照性亦并忘，前滅既不接，後起亦不引。
J21nB110_p0683b06║前後際皆斷，無思心正住，所謂諸因緣，銷殞無餘者。
J21nB110_p0683b07║江右多古塔，骨朽已千載，塔前諸樹林，晝夜談妙法。
J21nB110_p0683b08║熾然雖不停，無耳乃得聞，沙門汝當知，勿墮于色聲。
J21nB110_p0683b09║有佛與無佛，不可生執著，行行早休歇，契彼無上道。
J21nB110_p0683b10║雲谷偈
J21nB110_p0683b11║雲出谷中，境也，氣之所寓也。道陵師，沙門也。其以雲
J21nB110_p0683b12║谷自號，是寓乎寓者也。若以一真法界言之，凡所寓
J21nB110_p0683b13║者皆妄也，況妄之又妄者乎？一旦心空法空，則諸妄
J21nB110_p0683b14║皆真矣，何雲谷之有哉？為說偈以明之，偈曰：
J21nB110_p0683b15║白雲出空谷，此是山中境，上士以自號，是心隨境轉。
J21nB110_p0683b16║我日本無雲，雲出亦非谷，終日遍太虛，不著於一處。
J21nB110_p0683b17║我心能轉之，一一皆自在，此為空谷義，上士當聽聞。
J21nB110_p0683b18║聞聞了不聞，頭頭皆是道，苟著於一邊，但見谷中雲。
J21nB110_p0683b19║初如一縷絲，漸成兜羅綿，敷布於四方，遂成澤物功。
J21nB110_p0683b20║此是第二門，初非真實義，勿謂老書生，妄意談般若。
J21nB110_p0683b21║說
J21nB110_p0683b22║聲外鍠師字說
J21nB110_p0683b23║曇鍠上士以聲外為字，請予為之說。夫鍠，鐘之聲也，
J21nB110_p0683b24║聲果在外乎？曰外也。鐘雖在內，其扣擊之也，其音遠
J21nB110_p0683b25║揚，或一里所焉、或四三焉、或十焉，鏗鍧震撼，如雷電
J21nB110_p0683b26║發於太空，果在外非內也。然而人必有形而影始隨
J21nB110_p0683b27║之，天必行雲而雨始從之，銅必成鐘而聲始應之，不
J21nB110_p0683b28║然，則摶泥肖鐘，叩之則紞然寂無遐聲；削木為鐘，撞
J21nB110_p0683b29║之魄然，縱有聲，不踰於戶閾矣。如是謂之內可也，非
J21nB110_p0683b30║外也。此猶涉於偏也。由體以達其用，內而外也；從末
J21nB110_p0683c01║以推其本，外而內也。此猶局於器也。一沙之內，法界
J21nB110_p0683c02║具焉，內乎內而非外也。虛空無盡，何有限封？外乎外
J21nB110_p0683c03║而非內也。此猶未能忘乎境也。我無內，孰能求吾之
J21nB110_p0683c04║外？我無外，孰能求吾之內？此非內非外也。非外非內，
J21nB110_p0683c05║則內外混融矣。雖然，聲無內外也，心有內外也。心生
J21nB110_p0683c06║而內外生，心滅而內外滅，即大雄氏所謂知一切法
J21nB110_p0683c07║即心自性者也。心實即有，心虛即無，慎勿為內外所
J21nB110_p0683c08║惑也。余嘗宴坐般若場中，深入禪定，有鉅鐘朝夕出
J21nB110_p0683c09║大音聲，我未嘗聞之也。此無他，所聞既寂，能聞亦泯，
J21nB110_p0683c10║能所雙絕，非聞聞而聞聞自見矣。於斯時也，求聲之
J21nB110_p0683c11║在內者尚不可得，況聲外者乎？上士以聲外為字，蓋
J21nB110_p0683c12║欲離夫聲塵而超出其間也，非謂鐘之聲有內外也。
J21nB110_p0683c13║然有外則有內，既曰聲外而未忘乎內，是逃影而行
J21nB110_p0683c14║日中也。予懼其泥夫跡也，因辨聲之有內外者以貽
J21nB110_p0683c15║之。上士，四明人，蒲庵翁入室弟子也。禪宗教典皆潛
J21nB110_p0683c16║心探賾，而尤精詩文，叢林中咸敬禮之。蒲庵寓居京
J21nB110_p0683c17║師護龍河上，上士凡三次來省，士大夫高其行義云。
J21nB110_p0683c18║報恩說（為罕無聞沙門作）
J21nB110_p0683c19║如來所說《父母恩難報經》云「父母於子有大增益，設
J21nB110_p0683c20║使右肩負父，左肩負母，經歷千年，正使便利背上，未
J21nB110_p0683c21║足報父母之恩。」佛言如是，則凡有父母者，不問在家、
J21nB110_p0683c22║出家，皆當報恩。何以故？我之肌膚筋骸，非父母不生；
J21nB110_p0683c23║我之飢飽寒燠，非父母不節；我之出入勞逸，非父母
J21nB110_p0683c24║不念；我之就安避危，非父母不分；我之循理屏欲，非
J21nB110_p0683c25║父母不教；我之離俗學道，非父母不成。父母恩德至
J21nB110_p0683c26║廣至大，雖竭恒河沙算數亦不能盡。天台有一沙門，
J21nB110_p0683c27║名曰無聞，既著福田衣，參善知識，晝夜六時，每思父
J21nB110_p0683c28║母恩深，未知所報，不遠千里，特來娑羅林中，五體投
J21nB110_p0683c29║地而白無相居士曰：「《難報經》中所說父母之恩，鴻博
J21nB110_p0683c30║勝羨不可思量。弟子欲假如來三昧之力，升濟神明，
J21nB110_p0684a01║未知何法而可？唯願居士慈悲分明開示。」居士告言：
J21nB110_p0684a02║「沙門！汝善念之。夫愛者，生死之根，輪回之本。何以故？
J21nB110_p0684a03║眾生由情生恩，由恩生愛，由愛生執，由執生戀，由戀
J21nB110_p0684a04║不捨遂成妄緣，輾轉出沒，無有休息。沙門！汝欲報恩，
J21nB110_p0684a05║莫先入道；汝欲入道，莫先割愛。愛盡情盡，性源自澄，
J21nB110_p0684a06║能如是者，名大報恩。何以故？愛為欲水，混混不窮，能
J21nB110_p0684a07║滋長一切無明枝葉，茂骫纏結，難可剪除，能割愛者
J21nB110_p0684a08║乃菩提道。愛為利劍，鋒刃難觸，能斬伐一切智慧善
J21nB110_p0684a09║果，生意刊落，不使萌發，能割愛者乃菩提道。愛為毒
J21nB110_p0684a10║藥眾苦慘刻，能斲喪一切眾生身命，七竅流血，彈指
J21nB110_p0684a11║變壞，能割愛者乃菩提道。愛如猛燄，光芒燭天，能焚
J21nB110_p0684a12║毀一切盧舍器物，化為灰燼，無復孑遺，能割愛者乃
J21nB110_p0684a13║菩提道。愛如虎狼爪牙銛利，能吞噉一切有生等類，
J21nB110_p0684a14║窺伺摶噬，最可悕愕，能割愛者乃菩提道。愛如魑魅，
J21nB110_p0684a15║幻化不一，能迷惑一切修善之士，顛倒錯謬，喪其本
J21nB110_p0684a16║真，能割愛者乃菩提道。愛如敗航，檣傾楫弊，能沉溺
J21nB110_p0684a17║一切渡河海者，漂流轉徙，不到彼岸，能割愛者乃菩
J21nB110_p0684a18║提道。愛如枳棘叢生道，傍能鉤罣一切塗行，商旅冠
J21nB110_p0684a19║服綻裂，惱人心意，能割愛者乃菩提道。愛如傾崖，摧
J21nB110_p0684a20║墮無時，能壓碎一切動植諸物，有識、無識皆為虀粉，
J21nB110_p0684a21║能割愛者乃菩提道。愛如蚖蛇，口噴毒火，能戕賊一
J21nB110_p0684a22║切血肉身軀，裂膚墮指，受其毒苦，能割愛者乃菩提
J21nB110_p0684a23║道。以是思惟，愛之為害，不可具言。沙門！汝善念之。汝
J21nB110_p0684a24║能割愛即可破妄，汝能破妄即是返真，直入菩提之
J21nB110_p0684a25║路，福德所被無量無邊，雖聚七寶高如蘇迷盧山，持
J21nB110_p0684a26║用布施不足過也，是為大功德力、是為不思議勝力、
J21nB110_p0684a27║是為十方大覺如來三昧神力。報父母恩孰出於此？」
J21nB110_p0684a28║沙門聞已，得大饒益，頓然了知恩愛本空，法塵清淨。
J21nB110_p0684a29║宋文憲公護法錄卷第九
J21nB110_p0684a30║（常熟縣居士楊▆，捐貲刻此　護法錄第九卷。
J21nB110_p0684a31║天啟癸亥年秋月徑山化城識）