J23nB125_p0312b01║帝王問道錄
J23nB125_p0312b02║徑山語風老人圓信較定
J23nB125_p0312b03║無地地主人郭凝之彙編
J23nB125_p0312b04║梁武帝問於寶誌公曰：「弟子煩惑未除，何以治之？」答
J23nB125_p0312b05║曰：「十二。」帝問：「其旨如何？」答曰：「在書字時節刻漏中。」帝
J23nB125_p0312b06║益不曉。帝又問：「弟子何時得以靜心修習？」師曰：「安樂
J23nB125_p0312b07║禁。」帝一日請傅大士講《金剛經》，大士纔陞座，以尺揮
J23nB125_p0312b08║案一下便下座，帝愕然。聖師曰：「陛下還會麼？」帝曰：「不
J23nB125_p0312b09║會。」聖師曰：「大士講經竟。」（白雲端云：傅大士與誌公被武帝一狀領過。　汾陽昭云：
J23nB125_p0312b10║講得甚好。　本覺一云：傅大士已是葛藤，誌公重下註腳，諸人如今樂聞麼？良久云：兩段不同。　老宿云：
J23nB125_p0312b11║大士不得誌公洎成虛棄。）又一日講經次，帝至，大眾皆起，大士端
J23nB125_p0312b12║坐不動，近臣報曰：「聖駕在此，何不起？」大士曰：「法地若
J23nB125_p0312b13║動，一切不安。」大士一日披衲、頂冠、靸履朝見。帝問：「是
J23nB125_p0312b14║僧耶？」大士以手指冠；帝曰：「是道耶？」大士以手指靸履；
J23nB125_p0312b15║帝曰：「是俗耶？」大士以手指衲衣。（汾陽昭代云：大士多能。　五祖戒云：笑殺
J23nB125_p0312b16║傍觀。）普通七年，武帝迎達磨至金陵，問曰：「朕即位已來，
J23nB125_p0312b17║造寺、寫經、度僧不可勝紀，有何功德？」祖曰：「並無功德。」
J23nB125_p0312b18║帝曰：「何以無功德？」祖曰：「此但人天小果、有漏之因，如
J23nB125_p0312b19║影隨形，雖有非實。」帝曰：「如何是真功德？」祖曰：「淨智妙
J23nB125_p0312b20║圓，體自空寂，如是功德，不以世求。」帝又問：「如何是聖
J23nB125_p0312b21║諦第一義？」祖曰：「廓然無聖。」帝曰：「對朕者誰？」祖曰：「不識。」
J23nB125_p0312b22║帝不領悟。（汾陽昭代云：弟子智淺。　五祖戒云：賣寶遇著瞎波斯。　保寧勇代帝吐舌示之。
J23nB125_p0312b23║雪竇顯頌云：聖諦廓然，何當辨的，對朕者誰？還云不識。因茲暗渡江，豈免生荊棘，闔國人追不再來，千古
J23nB125_p0312b24║萬古空相憶。休相憶！清風匝地有何極？師顧示左右云：這裡還有祖師麼，喚來與老僧洗腳。）
J23nB125_p0312b25║唐中宗遣內侍薛簡馳詔迎請六祖，祖上表辭疾，願
J23nB125_p0312b26║終林麓。簡曰：「京城禪德皆云：『欲得會道必須坐禪習
J23nB125_p0312b27║定，若不因禪定而得解脫者未之有也。』未審師所說
J23nB125_p0312b28║法如何？」祖曰：「道由心悟豈在坐也。經云：『若見如來若
J23nB125_p0312b29║坐若臥，是行邪道。』何故？無所從來亦無所去。若無生
J23nB125_p0312b30║滅是如來清淨禪；諸法空寂是如來清淨坐。究竟無
J23nB125_p0312c01║證，豈況坐耶？」簡曰：「弟子回，主上必問，願和尚指示心
J23nB125_p0312c02║要！」祖曰：「道無明暗，明暗是代謝之義，明暗無盡亦是
J23nB125_p0312c03║有盡，相待立名。故經云：『法無有比，無相待故。』」簡曰：「明
J23nB125_p0312c04║喻智慧，暗況煩惱，修道之人儻不以智慧照破煩惱，
J23nB125_p0312c05║無始生死憑何出離？」祖曰：「煩惱即是菩提，無二無別，
J23nB125_p0312c06║若以智慧照煩惱者，此是二乘小見、羊鹿等機；大智
J23nB125_p0312c07║上根悉不如是。」簡曰：「如何是大乘見解？」祖曰：「明與無
J23nB125_p0312c08║明，其性無二，無二之性，即是實性。實性者，處凡愚而
J23nB125_p0312c09║不減；在賢聖而不增；住煩惱而不亂；居禪定而不寂。
J23nB125_p0312c10║不斷不常、不來不去、不在中間及其內外。不生不滅，
J23nB125_p0312c11║性相如如，常住不遷，名之曰道。」簡曰：「師說不生不滅，
J23nB125_p0312c12║何異外道？」祖曰：「外道所說不生不滅者，將滅止生、以
J23nB125_p0312c13║生顯滅，滅猶不滅、生說無生。我說不生不滅者，本自
J23nB125_p0312c14║無生，今亦無滅，所以不同外道。汝若欲知心要，但一
J23nB125_p0312c15║切善惡都莫思量，自然得入，清淨心體湛然常寂，妙
J23nB125_p0312c16║用恒沙。」簡蒙指教豁然大悟，歸闕表上祖語，帝咨美
J23nB125_p0312c17║久之。
J23nB125_p0312c18║唐玄宗詔司空淨禪師到京，住白蓮亭，召兩街名僧
J23nB125_p0312c19║碩學赴內道場與淨闡揚佛理。時有遠禪師者，抗聲
J23nB125_p0312c20║謂淨曰：「今對聖上較量宗旨，應須直問直答不假繁
J23nB125_p0312c21║辭，只如禪師所見，以何為道？」淨曰：「無心是道。」遠曰：「道
J23nB125_p0312c22║因心有，何得言無心是道？」淨曰：「道本無名，因心名道，
J23nB125_p0312c23║心名若有，道不虛然，窮心既無，道憑何立？二俱虛妄，
J23nB125_p0312c24║總是假名。」遠曰：「禪師見有身心是道已否？」淨曰：「山僧
J23nB125_p0312c25║身心本來是道。」遠曰：「適言無心是道，今又言身心本
J23nB125_p0312c26║來是道，豈不相違？」淨曰：「無心是道，心泯道無，心道一
J23nB125_p0312c27║如，故言無心是道。身心本來是道，道亦本是身心，身
J23nB125_p0312c28║心本既是空，道亦窮源無有。」志明禪師問：「若言無心
J23nB125_p0312c29║是道，瓦礫無心，亦應是道？又云身心本來是道，四生
J23nB125_p0312c30║十類皆有身心，亦應是道？」淨曰：「大德若作見聞覺知
J23nB125_p0313a01║解會，與道懸殊，即是求見聞覺知之者，非是求道之
J23nB125_p0313a02║人。經云：『無眼、耳、鼻、舌、身、意』，六根尚無，見聞覺知憑何
J23nB125_p0313a03║而立？窮本不有，何處存心？焉得不同草木瓦礫？」真禪
J23nB125_p0313a04║師問：「道既無心，佛有心否？佛之與道是一是二？」淨曰：
J23nB125_p0313a05║「不一不二。」曰：「佛度眾生為有心故，道不度人為無心
J23nB125_p0313a06║故，一度一不度，何得無二？」淨曰：「若言佛度眾生、道無
J23nB125_p0313a07║度者，此是大德妄生二見。如山僧即不然，佛是虛名，
J23nB125_p0313a08║道亦妄立，二俱不實，總是假名。一假之中，如何分二？」
J23nB125_p0313a09║曰：「佛之與道總是假名，當立名時是誰為立？若有立
J23nB125_p0313a10║者，何得言無？」淨曰：「佛之與道因心而立，推窮立心，心
J23nB125_p0313a11║亦是無。心既是無，即悟二俱不實。知如夢幻，即悟本
J23nB125_p0313a12║空。強立佛道二名，此是二乘人見解。」法空禪師問：「佛
J23nB125_p0313a13║之與道俱是假名，十二分教亦應不實。何以從前尊
J23nB125_p0313a14║宿皆言修道？」淨曰：「大德錯會經意，道本無修大德強
J23nB125_p0313a15║脩；道本無作大德強作；道本無事強生多事；道本無
J23nB125_p0313a16║知於中強知。如此見解與道相違，從前尊宿不應如
J23nB125_p0313a17║是；自是大德不會，請思之。」安禪師問：「道既假名，佛云
J23nB125_p0313a18║妄立，十二分教亦是接物度生。一切是妄，以何為真？」
J23nB125_p0313a19║淨曰：「為有妄故，將真對妄，推窮妄性本空，真亦何曾
J23nB125_p0313a20║有故？故知真妄總是假名，二事對治都無實體，窮其
J23nB125_p0313a21║根本一切皆空。」曰：「既言一切是妄，妄亦同真，真妄無
J23nB125_p0313a22║殊，復是何物？」淨曰：「若言何物，何物亦妄。經云：『無相似、
J23nB125_p0313a23║無比況，言語道斷，如鳥飛空。』」達性禪師問：「禪師至妙
J23nB125_p0313a24║至微，真妄雙泯，佛道兩忘，修行性空，名相不實，世界
J23nB125_p0313a25║如幻，一切假名。作此解時不可斷絕眾生善惡二根？」
J23nB125_p0313a26║淨曰：「善惡二根皆因心有，窮心若有，根亦非虛；推心
J23nB125_p0313a27║既無，根因何立？經云：『善不善法，從心化生。』善惡業緣
J23nB125_p0313a28║本無有實。」又有近臣問曰：「此身從何而來，百年之後
J23nB125_p0313a29║復歸何處？」淨曰：「如人夢時從何而來，睡覺時從何而
J23nB125_p0313a30║去？」曰：「夢時不可言無，既覺不可言有，雖有有無，來往
J23nB125_p0313b01║無所。」淨曰：「貧道此身亦如其夢。」
J23nB125_p0313b02║唐肅宗上元二年敕中使齎詔徵南陽慧忠國師赴
J23nB125_p0313b03║京，待以師禮。初居千福寺西禪院，及代宗臨御復迎
J23nB125_p0313b04║止光宅精藍，十有六載隨機說法。時有西天大耳三
J23nB125_p0313b05║藏到京，云得他心通，肅宗命國師試驗。三藏纔見國
J23nB125_p0313b06║師，便禮拜立於右邊。國師問曰：「汝得他心通，那汝道
J23nB125_p0313b07║老僧即今在甚麼處？」曰：「和尚是一國之師，何得卻去
J23nB125_p0313b08║西川看競渡？」良久再問：「汝道老僧即今在甚麼處？」曰：
J23nB125_p0313b09║「和尚是一國之師，何得卻在天津橋上看弄猢猻？」國
J23nB125_p0313b10║師良久復問：「汝道老僧只今在甚麼處？」三藏罔測，師
J23nB125_p0313b11║叱曰：「這野狐精，他心通在甚麼處？」三藏無對。（僧問仰山曰：大
J23nB125_p0313b12║耳三藏第三度為甚麼不見國師？仰山曰：前兩度是涉境心，後入自受用三昧，所以不見。　又有僧問玄
J23nB125_p0313b13║沙，玄沙曰：汝道前兩度還見麼？　玄覺云：前兩度見。後來為甚麼不見，且道利害在甚麼處？　僧問趙州：
J23nB125_p0313b14║大耳三藏第三度不見國師，未審國師在甚麼處？趙州云：在三藏鼻孔上。僧後問玄沙：既在鼻孔上，為甚
J23nB125_p0313b15║麼不見？玄沙云：只為太近。　白雲端云：國師若在三藏鼻孔上有甚難見？殊不知國師在三藏眼睛上。
J23nB125_p0313b16║密雲悟代三藏罔知去處云：和尚是一國之師何得寐語？代國師叱三藏處云：重言不當。乞復云：卻是和
J23nB125_p0313b17║尚善他心通，）肅宗問於忠國師曰：「師在曹谿得何法？」國師
J23nB125_p0313b18║曰：「陛下！還見空中一片雲麼？」帝曰：「見。」國師曰：「釘釘著，
J23nB125_p0313b19║懸挂著。」帝又問：「如何是十身調御？」國師乃起立曰：「會
J23nB125_p0313b20║麼？」帝曰：「不會。」國師曰：「與老僧過淨瓶來。」帝又曰：「如何
J23nB125_p0313b21║是無諍三昧？」國師曰：「檀越蹋毗盧頂上行。」帝曰：「此意
J23nB125_p0313b22║如何？」國師曰：「莫認自己清淨法身。」帝又問，國師都不
J23nB125_p0313b23║視之。曰：「朕是大唐天子，師何以殊不顧視？」國師曰：「還
J23nB125_p0313b24║見虛空麼？」帝曰：「見。」國師曰：「他還眨目視陛下否？」國師
J23nB125_p0313b25║以化緣將畢、涅槃時至乃辭代宗。代宗曰：「師滅度後
J23nB125_p0313b26║弟子將何所記？」國師曰：「告檀越，造取一所無縫塔。」帝
J23nB125_p0313b27║曰：「就師請取塔樣。」國師良久曰：「會麼？」帝曰：「不會。」國師
J23nB125_p0313b28║曰：「貧道去後，有侍者應真卻知此事，乞詔問之。」代宗
J23nB125_p0313b29║後詔應真問前語，真良久曰：「聖上會麼？」帝曰：「不會。」真
J23nB125_p0313b30║述偈曰：「湘之南（雪竇著語云：獨掌不浪鳴），潭之北（兩手鳴聒聒），中有黃
J23nB125_p0313c01║金充一國（山形拄杖子），無影樹下合同船（海宴河清），琉璃殿上
J23nB125_p0313c02║無知識（拈了也）。」（復頌云：無縫塔，見還難，澄潭不許蒼龍蟠；層落落，影團團，千古萬古與人看。　楚
J23nB125_p0313c03║石琦頌云：只這箇無縫塔，上下四維，十方周匝。長天月落兮，影絕光沈；大海波生兮，聲傳響答。峭巍巍，風
J23nB125_p0313c04║颯颯，與他知識何交涉？）
J23nB125_p0313c05║唐大曆三年代宗詔徑山欽至闕下，親加瞻禮。一日
J23nB125_p0313c06║同忠國師在內庭坐次，見帝駕來，欽起立。帝曰：「師何
J23nB125_p0313c07║以起？」欽曰：「檀越何得向四威儀中見貧道？」帝悅，謂國
J23nB125_p0313c08║師曰：「欲賜欽師一名。」國師欣然奉詔，乃賜號國一禪
J23nB125_p0313c09║師。
J23nB125_p0313c10║唐順宗問於佛光滿禪師曰：「佛從何方來？滅向何方
J23nB125_p0313c11║去？既言常住世，佛今在何處？」佛光答曰：「佛從無為來，
J23nB125_p0313c12║滅向無為去；法身等虛空，常住無心處。有念歸無念，
J23nB125_p0313c13║有住歸無住；來為眾生來，去為眾生去。清淨真如海，
J23nB125_p0313c14║湛然體常住；智者善思惟，更勿生疑慮。」帝又問：「佛向
J23nB125_p0313c15║王宮生，滅向雙林滅；住世四十九，又言無法說。山河
J23nB125_p0313c16║與大海，天地及日月；時至皆歸盡，誰言不生滅？疑情
J23nB125_p0313c17║猶若斯，智者善分別？」佛光答曰：「佛體本無為，迷情妄
J23nB125_p0313c18║分別；法身等虛空，未曾有生滅。有緣佛出世，無緣佛
J23nB125_p0313c19║入滅；處處化眾生，猶如水中月。非常亦非斷，非生亦
J23nB125_p0313c20║非滅；生亦未曾生，滅亦未曾滅。了見無心處，自然無
J23nB125_p0313c21║法說。」帝聞大悅，益重禪宗。永貞元年常問清涼國師
J23nB125_p0313c22║至道心法，國師對曰：「至道本乎其心，心法本乎無住，
J23nB125_p0313c23║心體靈知不昧，性相寂然。」又嘗問尸利禪師：「大地眾
J23nB125_p0313c24║生，如何得見性成佛去？」尸利曰：「佛性如水中月，可見
J23nB125_p0313c25║不可取。」帝悟其意。
J23nB125_p0313c26║唐憲宗詔鵝湖義禪師於麟德殿論義。有法師問：「如
J23nB125_p0313c27║何是四諦？」師曰：「聖上一帝，三帝何在？」又問：「欲界無禪，
J23nB125_p0313c28║禪居色界，此土憑何而立？」禪師曰：「法師秪知欲界無
J23nB125_p0313c29║禪，不知禪界無欲。」曰：「如何是禪？」師以手點空，法師無
J23nB125_p0313c30║對。帝曰：「法師講無窮經論，秪這一點，尚不奈何？」（天奇拈云：
J23nB125_p0314a01║會得底，在禪即禪，在欲即欲；不會底，便道禪不是欲，欲不是禪，妄生譏剝，不知身處泥犁。所以道直饒講
J23nB125_p0314a02║得千經論，也落禪家第二籌。且道第一籌在甚麼處？手點空云：鳴底）師卻問諸碩德曰：
J23nB125_p0314a03║「行住坐臥畢竟以何為道？」有對：「知者是道。」師曰：「不可
J23nB125_p0314a04║以智知，不可以識識。安得知者是乎？」有對：「無分別者
J23nB125_p0314a05║是。」師曰：「善能分別諸法相，於第一義而不動。安得無
J23nB125_p0314a06║分別是乎？」有對：「四禪八定是。」師曰：「佛身無為，不墮諸
J23nB125_p0314a07║數。安在四禪八定邪？」眾皆杜口（天奇拈云：這些老膿團，恰似箇狂狗，尋香
J23nB125_p0314a08║逐氣有甚了期？可惜終日數十，于今不知二五。若是個漢，出來掀翻禪床，免得葛藤遍地，非惟自有出身
J23nB125_p0314a09║之路，亦壯宗門節概）。師卻舉順宗問尸利禪師：大地眾生如何
J23nB125_p0314a10║得見性成佛？尸利曰：佛性猶如水中月，可見不可取。
J23nB125_p0314a11║因謂帝曰：「佛性非見必見，水中月如何攫取？」帝乃問：
J23nB125_p0314a12║「何者是佛性？」師對曰：「不離陛下所問。」帝默契真宗，益
J23nB125_p0314a13║加欽重。
J23nB125_p0314a14║唐憲宗屢召汾陽無業禪師，皆辭疾不赴。穆宗即位
J23nB125_p0314a15║思一瞻禮，乃遣兩街僧錄靈阜等齎詔迎請，汾陽微
J23nB125_p0314a16║笑曰：「貧道何德？累煩世主，且請前行，吾從別道去矣！」
J23nB125_p0314a17║乃澡身剃髮，至中夜告門人曰：「汝等見聞覺知之性
J23nB125_p0314a18║與太虛同壽，不生不滅。一切境界本自空寂無一法
J23nB125_p0314a19║可得。迷者不了即為境惑，一為境惑流轉不窮。汝等
J23nB125_p0314a20║當知，心性本自有之，非因造作，猶如金剛不可破壞，
J23nB125_p0314a21║一切諸法如影如響無有實者。經云：『唯此一事實，餘
J23nB125_p0314a22║二則非真；常了一切空，無一物當情。』是諸佛用心處，
J23nB125_p0314a23║汝等勤而行之。」言訖，跏趺而逝。
J23nB125_p0314a24║唐文宗好嗜蛤蜊，沿海官吏先時遞進，人亦勞止。一
J23nB125_p0314a25║日，御饌中有擘不張者，帝以其異，即焚香禱之，乃開，
J23nB125_p0314a26║見菩薩形儀梵相具足，帝遂貯以金粟檀香合，覆以
J23nB125_p0314a27║美錦賜興善寺，令眾僧瞻禮。因問群臣：「斯何祥也？」或
J23nB125_p0314a28║奏：「太一山惟政禪師深明佛法博聞強記，乞詔問之。」
J23nB125_p0314a29║帝即頒詔。政至，帝問其事，對曰：「臣聞物無虛應，此乃
J23nB125_p0314a30║啟陛下之信心耳！故契經云：『應以此身得度者，即現
J23nB125_p0314b01║此身而為說法。』」帝曰：「菩薩身已現，且未聞說法？」對曰：
J23nB125_p0314b02║「陛下睹此，為常耶？非常邪？信耶？非信邪？」帝曰：「希奇之
J23nB125_p0314b03║事，朕深信焉。」對曰：「陛下已聞說法竟。」皇情豫悅得未
J23nB125_p0314b04║曾有。
J23nB125_p0314b05║黃檗運禪師在鹽官殿上禮佛次，時唐宣宗為沙彌，
J23nB125_p0314b06║問曰：「不著佛求、不著法求、不著僧求，長老禮拜當何
J23nB125_p0314b07║所求？」黃檗曰：「不著佛求、不著法求、不著僧求，常禮如
J23nB125_p0314b08║是事。」沙彌曰：「用禮何為？」黃檗便掌。沙彌曰：「太麤生。」黃
J23nB125_p0314b09║檗曰：「這裏是甚麼所在？說麤說細。」隨後又掌，沙彌便
J23nB125_p0314b10║走。登極後，詔問薦福弘辯禪師曰：「禪宗何有南北之
J23nB125_p0314b11║名？」對曰：「禪門本無南北，昔菩提達磨來此方為初祖，
J23nB125_p0314b12║暨第五祖弘忍大師在蘄州開法。時有二弟子，一名
J23nB125_p0314b13║慧能，受衣法，居嶺南為六祖；一名神秀，在北揚化。其
J23nB125_p0314b14║後神秀門人普寂者，立秀為第六祖，而自稱七祖。其
J23nB125_p0314b15║所得法雖一，而開導發悟有頓漸之異，故曰南頓北
J23nB125_p0314b16║漸，非禪宗本有南北之號也。」帝曰：「云何名戒、定、慧？」對
J23nB125_p0314b17║曰：「防非止惡名戒；六根涉境心不隨緣名定；心境俱
J23nB125_p0314b18║空照覽無惑名慧。」帝曰：「何為方便？」對曰：「方便者，隱實
J23nB125_p0314b19║覆相權巧之門也，被接中下，曲施誘迪，謂之方便。設
J23nB125_p0314b20║為上根言，捨方便但說無上道者，斯亦方便之譚，乃
J23nB125_p0314b21║至祖師玄言，忘功絕謂，亦無出方便之跡。」帝曰：「何為
J23nB125_p0314b22║佛心？」對曰：「佛者西天之語，唐言覺，謂人有智慧覺照
J23nB125_p0314b23║為佛心。心者佛之別名，有百千異號，體唯其一，無形
J23nB125_p0314b24║狀，非青黃赤白男女等相。在天非天、在人非人，而現
J23nB125_p0314b25║天現人、能男能女，非始非終、無生無滅，故號靈覺之
J23nB125_p0314b26║性。如陛下日應萬機，即是陛下佛心，假使千佛共傳，
J23nB125_p0314b27║而不念別有所得也。」帝曰：「如今有人念佛如何？」對曰：
J23nB125_p0314b28║「如來出世為天人師、善知識，隨根器而說法。為上根
J23nB125_p0314b29║者開最上乘頓悟至理；中、下者未能頓曉，是以佛為
J23nB125_p0314b30║韋提希權開十六觀門，令念佛生於極樂。故經云：『是
J23nB125_p0314c01║心是佛，是心作佛，心外無佛，佛外無心。』」帝曰：「有人持
J23nB125_p0314c02║經念佛、持咒求佛如何？」對曰：「如來種種開讚，皆為最
J23nB125_p0314c03║上一乘，如百川眾流莫不朝宗於海，如是差別諸數，
J23nB125_p0314c04║皆歸薩婆若海。」帝曰：「祖師既契會心印，《金剛經》云：『無
J23nB125_p0314c05║所得法』如何？」對曰：「佛之一化實無一法與人，但示眾
J23nB125_p0314c06║人各各自性同一法藏。當時然燈如來但印釋迦本
J23nB125_p0314c07║法而無所得，方契然燈本意。故經云：『無我、無人、無眾
J23nB125_p0314c08║生、無壽者。』是法平等，修一切善法不住於相。」帝曰：「禪
J23nB125_p0314c09║師既會祖意，還禮佛轉經否？」對曰：「沙門釋子禮佛轉
J23nB125_p0314c10║經，蓋是住持常法，有四報焉。然依佛戒修身，參尋知
J23nB125_p0314c11║識，漸修梵行，履踐如來所行之跡。」帝曰：「何為頓見、何
J23nB125_p0314c12║為漸修？」對曰：「頓明自性與佛同儔，然有無始染習，故
J23nB125_p0314c13║假漸修對治，令順性起用，如人喫飯不一口便飽。」師
J23nB125_p0314c14║是日辯對七刻，賜紫方袍。（洪覺範曰：唐宣宗微時，武宗嫉其賢，數欲殺之，宦者
J23nB125_p0314c15║仇公武保佑之。事迫，公武為薙髮作比丘，使逸遊，故天下名山多所登賞。至杭州鹽官禪師安公者，江西
J23nB125_p0314c16║馬祖之高弟，一見異之，待遇特厚，故宣宗留鹽官最久。及即位，思見之，而安公化去久矣！先是武宗盡毀
J23nB125_p0314c17║吾教，至是復興之。雖法之隆替係於時，然庸詎知其力非安公致之耶？嘗有贊其像者曰：已將世界等微
J23nB125_p0314c18║塵，空裏浮華夢裏身；勿謂龍顏便分別，故應天眼識天人。）
J23nB125_p0314c19║後唐莊宗車駕幸河北回，至魏府行宮詔興化獎禪
J23nB125_p0314c20║師問曰：「朕收中原獲得一寶，未曾有人酬價。」興化曰：
J23nB125_p0314c21║「請陛下寶看。」帝以兩手舒襆頭腳，興化曰：「君王之寶
J23nB125_p0314c22║誰敢酬價？」（玄覺徵云：且道興化肯，莊宗不肯。莊宗若肯，莊宗、興化眼在甚麼處？若不肯，莊宗過
J23nB125_p0314c23║在甚麼處？）莊宗問於華嚴休靜禪師曰：「祖意、教意是同是
J23nB125_p0314c24║別？」對曰：「探盡龍宮藏，眾義不能詮。」
J23nB125_p0314c25║宋太宗皇帝一日幸相國寺，見僧看經，問曰：「是甚麼
J23nB125_p0314c26║經？」僧曰：「《仁王經》。」帝曰：「既是寡人經，因甚卻在卿手裏？」
J23nB125_p0314c27║僧無對。（雪竇代云：皇天無親，惟德是輔。楚石琦云：若問永祚，但以頂戴經云萬歲萬歲。）幸開
J23nB125_p0314c28║寶塔，問僧：「卿是甚人？」對曰：「塔主。」帝曰：「朕之塔為甚麼
J23nB125_p0314c29║卿作主？」僧無對。（雪竇代云：合國咸知。）一日因僧朝見，帝問：「甚處
J23nB125_p0314c30║來？」對曰：「廬山臥雲庵。」帝曰：「朕聞臥雲深處不朝天，為
J23nB125_p0315a01║甚到此？」僧無對。（雪竇代云：難逃至化。　楚石琦代云：雲開日現。）僧入對次，奏
J23nB125_p0315a02║曰：「陛下還記得麼？」帝曰：「甚處相見來？」奏曰：「靈山一別
J23nB125_p0315a03║直至如今。」帝曰：「卿以何為驗？」僧無對。（雪竇代云：貧道得得而來。）京
J23nB125_p0315a04║寺回祿，藏經悉為煨燼，僧欲乞宣賜。召問：「昔日摩騰
J23nB125_p0315a05║不燒，如今為甚卻燒？」僧無對。（雪竇代云：陛下不忘付囑。）帝常夢神
J23nB125_p0315a06║人報曰：「請陛下發菩提心。」因早朝，宣問左右街：「菩提
J23nB125_p0315a07║心作麼生發？」左右無對。（雪竇代云：實謂今古罕聞。）智寂大師進《三
J23nB125_p0315a08║界圖》。帝問：「朕在那一界中？」寂無對。（保寧勇代云：陛下何處不稱尊？　楚
J23nB125_p0315a09║石琦代云：陛下天垂海外。）一日朝罷，帝擎缽問丞相王隨曰：「既是
J23nB125_p0315a10║大庾嶺頭提不起，為甚麼卻在朕手裏？」隨無對。
J23nB125_p0315a11║宋仁宗創興禪席，留意空宗，下三省定議，召有道者
J23nB125_p0315a12║住持禪院。歐陽修、程師孟，奏請廬山圓通寺。居訥稱
J23nB125_p0315a13║疾不起，訥以懷璉應詔。召對化成殿，齋畢，傳宣效南
J23nB125_p0315a14║方禪林儀範開堂演法。璉遂陞座，問答罷，乃曰：「古佛
J23nB125_p0315a15║堂中曾無異說，流通句內誠有多談。得之者妙用無
J23nB125_p0315a16║虧，失之者觸途成滯。所以溪山雲月處處同風；水鳥
J23nB125_p0315a17║樹林頭頭顯道。若向迦葉門下，直得堯風蕩蕩，舜日
J23nB125_p0315a18║高明，野老謳歌，漁人鼓舞。當此之時，純樂無為之化，
J23nB125_p0315a19║焉知有恁麼事？」皇情大悅，賜號大覺。嘉祐三年契嵩
J23nB125_p0315a20║進《正宗記》、《輔教編》、《定祖圖》等書。帝覽至「謀道不謀名，
J23nB125_p0315a21║為法不為身」，歎愛其誠，賜書入藏。又詔靈隱章禪師
J23nB125_p0315a22║於延春閣下齋，宣普照問：「如何是當機一句？」章曰：「一
J23nB125_p0315a23║言迥出青霄外，萬仞峰前嶮處行。」曰：「作麼生是嶮處
J23nB125_p0315a24║行？」章便喝。曰：「皇帝面前何得如此？」章曰：「也不得放過。」
J23nB125_p0315a25║再宣入化成殿齋，宣守賢問：「齋筵大啟，如何報答聖
J23nB125_p0315a26║君？」章曰：「空中求鳥跡。」曰：「意旨如何？」章曰：「水內覓魚蹤。」
J23nB125_p0315a27║進《心珠歌》曰：「心如意、心如意，任運隨緣不相離。但知
J23nB125_p0315a28║莫向外邊求。外邊求，終不是，枉用工夫隱真理。識心
J23nB125_p0315a29║珠，光耀日，祕藏深密無形質，拈來掌內眾人驚，二乘
J23nB125_p0315a30║精進爭能測，碧眼胡須指出，臨機妙用何曾失？尋常
J23nB125_p0315b01║切忌與人看，大地山河動岌岌。」仁宗始不豫國嗣未
J23nB125_p0315b02║立，大臣請擇宗室。賢者居京師，仁宗夜焚香默禱曰：
J23nB125_p0315b03║「翌日化成殿具齋，虔請法華大士俯臨無卻。」左右莫
J23nB125_p0315b04║聞也。清旦道衣凝立而待，俄，侍衛奏言：「法華自右掖
J23nB125_p0315b05║門直趨寢殿，禁兵呵止不得。」仁宗笑曰：「吾請之來耳！」
J23nB125_p0315b06║及至，竟陞御榻而坐，仁宗以儲嗣為問，索筆大書十
J23nB125_p0315b07║三、十三數行，擲筆去。至英宗即位，乃濮安懿王第十
J23nB125_p0315b08║三子也。
J23nB125_p0315b09║宋神宗元豐二年慈聖曹太后崩，宣淨因禪師道臻
J23nB125_p0315b10║入慶壽宮陞座說法。僧問：「慈聖仙遊，定歸何處？」師曰：
J23nB125_p0315b11║「水流元在海，月落不離天。」帝稱：「善。」五年詔淨慈宗本
J23nB125_p0315b12║禪師，住惠林，入對延和殿。山呼罷，即趨登殿，賜坐即
J23nB125_p0315b13║就榻，盤足作跏趺，侍衛驚顧而師自若。賜茶至，舉盞
J23nB125_p0315b14║長吸又蕩撼之。帝問：「受業何寺？」對曰：「承天永安蓋蘇
J23nB125_p0315b15║州承天寺永安院耳。」帝大喜，語論甚久。既辭退，目送
J23nB125_p0315b16║之，謂左右曰：「真福慧僧也。」侍者問和尚：「見官家如何？」
J23nB125_p0315b17║對曰：「喫茶閑話耳！」
J23nB125_p0315b18║宋徽宗政和三年，嘉州巡捕官奏：「本部路傍有大古
J23nB125_p0315b19║樹因風摧折，中有一僧禪定，鬚髮被體指爪遶身。」帝
J23nB125_p0315b20║降旨令肩輿入京，命西天總持三藏以金磬出其定。
J23nB125_p0315b21║遂問：「何代僧？」曰：「我乃東林遠法師之弟，名慧持，因遊
J23nB125_p0315b22║峨嵋入定於樹。遠法師無恙否？」三藏曰：「遠法師，晉人
J23nB125_p0315b23║也，化去七百年矣！」持不復語，三藏問師：「既至此，欲歸
J23nB125_p0315b24║何所？」持曰：「陳留縣。」復入定。帝製三偈，令繪像頒行。偈
J23nB125_p0315b25║曰：「七百年來老古錐，定中消息許誰知；爭如隻履西
J23nB125_p0315b26║歸去，生死何勞木作皮。藏山於澤亦藏身，天下無藏
J23nB125_p0315b27║道可親；寄語莊周休擬議，樹中不是負趨人。有情身
J23nB125_p0315b28║不是無情，彼此人人定裏身；會得菩提本無樹，不須
J23nB125_p0315b29║辛苦問盧能。」
J23nB125_p0315b30║宋高宗幸維揚，詔金山住持克勤入對，行在所遣八
J23nB125_p0315c01║人翊，師升殿，賜坐。問曰：「朕素知師道高妙，可得聞乎？」
J23nB125_p0315c02║對曰：「陛下以仁孝治天下，率土生靈咸被光澤，雖草
J23nB125_p0315c03║木昆蟲各得其所，此佛祖所傳之心也。此心之外無
J23nB125_p0315c04║別有心，若別有心非佛祖之心矣！」帝大悅，賜號圓悟。
J23nB125_p0315c05║紹興二年駐蹕臨安，詔法道禪師隨駕南巡。道入見，
J23nB125_p0315c06║帝從容謂曰：「上皇為妖人所惑毀師形服，朕為師去
J23nB125_p0315c07║此黥涅？」對曰：「上皇御墨不忍毀除。」帝笑曰：「此僧到老
J23nB125_p0315c08║倔強。」
J23nB125_p0315c09║宋孝宗在王邸，遣內都監黃彥節至徑山，命杲禪師
J23nB125_p0315c10║就山中舉揚般若。師說偈云：「大根大器大力量，荷擔
J23nB125_p0315c11║大事不尋常；一毛頭上通消息，遍界明明不覆藏。」上
J23nB125_p0315c12║嘉歎之。及封建王，又遣內知賓至徑山供五百羅漢，
J23nB125_p0315c13║賜「妙喜庵」三字及真讚。又讚布袋和尚，和高宗韻曰：
J23nB125_p0315c14║「袋貯乾坤，杖挑日月。藞藞苴苴，聖中之絕；憨憨癡癡，
J23nB125_p0315c15║僧中之傑。令行兮，一棒一條痕；逗機兮，殺人須見血。
J23nB125_p0315c16║別別分明，一點爐中雪。」六年，詔瞎堂慧遠住靈隱禪
J23nB125_p0315c17║寺。一日帝遊下竺，召遠問曰：「山既飛來，何不飛去？」遠
J23nB125_p0315c18║曰：「動不如靜。」又問：「水中眾生以囊漉之，火裏眾生將
J23nB125_p0315c19║甚麼漉？」遠曰：「他家自有通霄路。」又問：「觀音手拈數珠，
J23nB125_p0315c20║念個甚麼？」遠曰：「求人不如求己。」帝大悅，賜號佛海。七
J23nB125_p0315c21║年二月宣遠入對選德殿，賜坐。帝曰：「如何免得生死？」
J23nB125_p0315c22║遠曰：「不悟大乘終不能免。」帝曰：「如何得悟？」遠曰：「本有
J23nB125_p0315c23║之性，究之無不悟者。」帝曰：「悟後如何？」遠曰：「始知脫體
J23nB125_p0315c24║現前了無毫髮可見之相。」帝首肯之。帝曰：「即心即佛
J23nB125_p0315c25║如何？」遠曰：「目前無法。陛下喚甚麼作心？」帝曰：「如何是
J23nB125_p0315c26║心？」遠：「正身。」叉手立曰：「秪這是。」天顏大悅。
J23nB125_p0315c27║孝宗又召靈隱懶至內殿問禪道之要，懶對曰：「此事
J23nB125_p0315c28║在陛下堂堂日用應機處，本無知見起滅之棼、聖凡
J23nB125_p0315c29║迷悟之別。第護正念則與道相應，情卻物則業不能
J23nB125_p0315c30║繫。盡去沈掉之病，自忘問答之意。矧今補處，見在佛
J23nB125_p0316a01║般若光明中，何事不現成耶？」帝為之首肯，數四。
J23nB125_p0316a02║乾道八年宣遠入東閣，賜坐。帝曰：「有一二事欲問卿。
J23nB125_p0316a03║前日睡夢中忽聞鐘聲遂覺，不知夢與覺是如何？」遠
J23nB125_p0316a04║曰：「陛下問夢耶、問覺耶？若問覺而今正是寐語，若問
J23nB125_p0316a05║夢，夢覺無殊，教誰分別？夢即是幻，知幻即離，離幻即
J23nB125_p0316a06║覺，覺心不動，故云：『若能轉物，即同如來！』」帝曰：「夢幻既
J23nB125_p0316a07║非，鐘聲從甚處起？」遠曰：「從陛下問處起。」帝復問：「前日
J23nB125_p0316a08║在此閣靜坐，忽然思得不與萬化為侶有箇見處。」遠
J23nB125_p0316a09║曰：「願聞聖訓。」帝曰：「四海不為多。」遠曰：「一口吸盡西江
J23nB125_p0316a10║水又如何？」帝曰：「亦未曾欠闕。」遠曰：「纔涉思惟，便成剩
J23nB125_p0316a11║法，正使如斲輪、如閃電，了無干涉。何以故？法無二法，
J23nB125_p0316a12║見無二見，心無別心，天無二日。」帝首肯久之。
J23nB125_p0316a13║淳熙三年召佛照德光禪師對便殿宣問：「釋迦佛入
J23nB125_p0316a14║山修道六年而成，所成者何事，請師明說？」佛照曰：「將
J23nB125_p0316a15║謂陛下忘卻。」帝曰：「朕心與佛心是同是別？」佛照曰：「直
J23nB125_p0316a16║下更無第二人。陛下留心祖道，自古帝王未有如陛
J23nB125_p0316a17║下篤信此道。」帝曰：「自古帝王英雄者有之，信此道者
J23nB125_p0316a18║極少，如梁武帝亦未徹？」佛照曰：「當面蹉過達磨。」帝曰：
J23nB125_p0316a19║「陷在泥坑裏？」佛照曰：「只為杷柄不入手，不得受用。」佛
J23nB125_p0316a20║照曰：「陛下日應萬機，直須向一切處著眼，看是甚麼
J23nB125_p0316a21║道理？」帝曰：「天下事來即應之。」佛照曰：「可謂明鏡當臺，
J23nB125_p0316a22║物來斯照。」帝曰：「步步踏著實地。」佛照曰：「直須恁麼始
J23nB125_p0316a23║得。」帝曰：「臨濟因緣可舉一二？」師舉臨濟問黃檗佛法
J23nB125_p0316a24║的的大意因緣，帝曰：「悟了！直是快活。」佛照曰：「臣曾有
J23nB125_p0316a25║頌。」帝曰：「舉看。」佛照舉曰：「黃檗山頭遭痛棒，大愚肋下
J23nB125_p0316a26║報冤讎；當機一喝驚天地，直得曹溪水逆流。」帝又問：
J23nB125_p0316a27║「興化打克賓，克賓如此答，興化如何便打？」佛照曰：「不
J23nB125_p0316a28║可放過。臣有頌。」帝曰：「舉看。」佛照曰：「罰錢出院揚家醜，
J23nB125_p0316a29║興化聱頭遇克賓；父子不傳真秘訣，棒頭敲出玉麒
J23nB125_p0316a30║麟。」復曰：「昔翠巖可真禪師頌即心即佛非心非佛因
J23nB125_p0316b01║緣曰：『百萬雄兵出，將軍獵渭城；不閑弓矢力，斜漢月
J23nB125_p0316b02║初生。』令晦堂心禪師看。後因答客問西來意，有頌：『東
J23nB125_p0316b03║吳幾度為閑客，南越曾經作主人；可笑年來身老大，
J23nB125_p0316b04║得同塵處且同塵。』真見之。云：『子徹也！』且如即心即佛
J23nB125_p0316b05║非心非佛，陛下如何會？」帝曰：「包含萬像。」佛照曰：「包含
J23nB125_p0316b06║萬像底是甚麼？」帝曰：「對面底是。」佛照曰：「認著依前還
J23nB125_p0316b07║不是。」帝乃默契。佛照辭歸觀堂，帝遣中使賜御製，頌
J23nB125_p0316b08║曰：「大暑流金石，寒風結凍雲；梅花香度遠，自有一枝
J23nB125_p0316b09║春。」佛照答帝頌曰：「當陽一句子，平地步青雲；踏翻關
J23nB125_p0316b10║捩處，便是主家春。」復進即心即佛非心非佛一頌：「即
J23nB125_p0316b11║心即佛無蹊徑，非佛非心有變通；直下兩頭俱透脫，
J23nB125_p0316b12║新羅不在海門東。」帝復答頌曰：「欲言心佛難分別，俱
J23nB125_p0316b13║是精微無礙通；跳出千重縛不住，天涯海角任西東。」
J23nB125_p0316b14║佛照再上頌曰：「一句截流心路絕，千差萬別豁然通；
J23nB125_p0316b15║等閑更進竿頭步，莫問西來及與東。」又一日召對，佛
J23nB125_p0316b16║照曰：「聞陛下於『心隨萬境轉，轉處實能幽；隨流認得
J23nB125_p0316b17║性，無喜亦無憂』處得個入頭，但未曾遇人。」帝曰：「真個
J23nB125_p0316b18║如此。」佛照曰：「如人學射，久久自然中的。所以五祖演
J23nB125_p0316b19║曰：『悟了須是遇人始得，若不遇人，十個有五雙杜撰。』」
J23nB125_p0316b20║佛照遂舉靈雲見桃花悟道頌，至玄沙道：「諦當甚諦
J23nB125_p0316b21║當，敢保老兄未徹在？」每舉問禪和子，那裏是不疑處？
J23nB125_p0316b22║「陛下且道那裏是不疑處？」帝擬議，佛照曰：「只就疑處
J23nB125_p0316b23║看，驀然看破不疑處，便是陛下受用不盡底。」帝曰：「長
J23nB125_p0316b24║老且道那裏是不疑處？」佛照曰：「紅爐上一點雪。」帝乃
J23nB125_p0316b25║點頭。一日復召對，帝曰：「前日長老道『直至如今更不
J23nB125_p0316b26║疑』處，朕有一轉語。」佛照曰：「那裏是不疑處？」帝曰：「空手
J23nB125_p0316b27║牽鐵牛。」佛照曰：「如何見得？」帝擬議。佛照曰：「纔入思惟
J23nB125_p0316b28║便成剩法。」帝曰：「若問長老，如何祗對？」佛照曰：「千聞不
J23nB125_p0316b29║如一見。」帝喜曰：「朕且做工夫。」佛照曰：「陛下果位中承
J23nB125_p0316b30║願力，來示現帝王身，不被富貴聲色籠罩，但念念扣
J23nB125_p0316c01║已而參，驀然一念相應，如桶底子脫相似，直至成佛
J23nB125_p0316c02║永無退轉。」又召對次，佛照曰：「此事無僧無俗，上至佛
J23nB125_p0316c03║祖下及蝡動皆悉具足。故古人有言：『悟則事同一家，
J23nB125_p0316c04║不悟則萬別千差。』」帝曰：「至言，朕須到此地位方已。」佛
J23nB125_p0316c05║照曰：「佛法至妙無有窮已，如有窮已則成住著，纔成
J23nB125_p0316c06║付著便有窠臼。如僧問石霜：『撥塵見佛時如何？』石霜
J23nB125_p0316c07║曰：『直須揮劍，若不揮劍漁父棲巢望。』陛下卓起脊梁，
J23nB125_p0316c08║以金剛王寶劍揮除見刺，自然一著高一著、一步闊
J23nB125_p0316c09║一步，佛祖亦奈何不得也。」帝曰：「當如禪師之言。」紹熙
J23nB125_p0316c10║元年，壽皇復召對。佛照曰：「陛下釋萬機燕御重華，想
J23nB125_p0316c11║於此道，日有新證。」壽皇曰：「朕向來得禪師開發，日用
J23nB125_p0316c12║便覺省力。」佛照曰：「省力處得無限力，得力處省無限
J23nB125_p0316c13║力。」壽皇曰：「朕於一切事物亦不著。」佛照曰：「陛下視天
J23nB125_p0316c14║下如脫敝屣，以寶位授聖子，若非得大自在受用三
J23nB125_p0316c15║昧，焉能如是？」遂舉喚作竹篦則觸，不喚作竹篦則背，
J23nB125_p0316c16║「陛下如何會？」壽皇曰：「放下著。」佛照曰：「放下即不無，著
J23nB125_p0316c17║在甚麼處？」壽皇曰：「二邊不立。」佛照曰：「如何行履？」壽皇
J23nB125_p0316c18║曰：「中道不安。」佛照曰：「正坐在百尺竿頭，陛下如何進
J23nB125_p0316c19║步？」壽皇擬議，師噁一聲，壽皇曰：「謝禪師提撕。」又曰：「世
J23nB125_p0316c20║法佛法不出這觸、背兩字。」佛照曰：「若能轉物即同如
J23nB125_p0316c21║來。」遂指御案淨瓶曰：「只如淨瓶作麼生轉？」壽皇曰：「去
J23nB125_p0316c22║來自在。」佛照曰：「去來自在底是甚麼？」壽皇咳嗽一聲。
J23nB125_p0316c23║佛照曰：「更進一步始得。」壽皇曰：「朕直要打徹。」佛照曰：
J23nB125_p0316c24║「但辦肯心，必不相賺。」
J23nB125_p0316c25║
J23nB125_p0316c26║　海寧縣無地地主人郭正中，原名凝之，字黎
J23nB125_p0316c27║　眉，彙編《先覺宗乘》五卷，捨貲刊刻。今孫男郭
J23nB125_p0316c28║　時願捨校，徑山古梅菴附大藏流行法寶。
J23nB125_p0316c29║康熙乙巳冬月敬識
J23nB125_p0316c30║
J23nB125_p0316c31║帝王問道錄　　　　　　雙髻釋頓讓訂閱