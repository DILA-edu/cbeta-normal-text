J23nB135_p0581c01║石門文字禪卷第二
J23nB135_p0581c02║宋江西筠溪石門寺沙門釋德洪覺範著
J23nB135_p0581c03║門人覺慈編錄毘陵天甯法雲堂校
J23nB135_p0581c04║古詩
J23nB135_p0581c05║高安會諒師出諸公所惠詩，求予為賦。用祖原
J23nB135_p0581c06║韻。
J23nB135_p0581c07║黃塵踏遍江南岸，矯首無言對河漢，故山有屋埋深
J23nB135_p0581c08║雲，一夜歸心掣不斷。山舟日夜去無休，挽繩欲繫慚
J23nB135_p0581c09║無由，紛紛世態真一夢，顧我所為如直鉤。綠錦江頭
J23nB135_p0581c10║識諒禪，傾坐高談象帝先，疑君即是僧太白，不然無
J23nB135_p0581c11║乃真彌天。仙風襲人欲輕舉，天容道氣出眉宇，擁坐
J23nB135_p0581c12║衣裳墮不收，山水懷雲輕百補。我今老倦亦慵參，去
J23nB135_p0581c13║死正如三眠蠶，相看一笑有佳約，他日同歸五老庵。
J23nB135_p0581c14║人生真若屈伸肘，萍浮梗泛因邂逅，料君有膽大於
J23nB135_p0581c15║身，未應搜索因詩瘦。閒亭夏木初垂陰，相逢還得同
J23nB135_p0581c16║攜手。未見千首萬丈光，先看七步才八斗。
J23nB135_p0581c17║次韻汪履道
J23nB135_p0581c18║老來漸覺朋儕少，夜室孤禪還自照。惟詩垢習未全
J23nB135_p0581c19║除，賴有汪郎恰同調。嘗聞從來以類從，谷風忽作虎
J23nB135_p0581c20║應嘯。交道今嗟張紙薄，老人嘗乖少年約。與君一笑
J23nB135_p0581c21║似三秋，此道長令洞開廓。
J23nB135_p0581c22║次韻李商老匡山道中望天池
J23nB135_p0581c23║幽人修水上，春漲冒陂田。時時想見之，笑頰微渦旋。
J23nB135_p0581c24║往來柴桑間，妙語生雲煙。廬山自高寒，青碧開晴天。
J23nB135_p0581c25║倚藤望絕頂，風味如斜川。我思從之游，子亦當勉旃。
J23nB135_p0581c26║詩成聊假寐，歸夢歷層顛。
J23nB135_p0581c27║至豐家市讀商老詩次韻
J23nB135_p0581c28║楊柳護橋春欲暗，山茶出屋人未知，冒田決決走流
J23nB135_p0581c29║水，小夫鏟塍翁夾籬。雪晴春巷生青草，煙濕人家營
J23nB135_p0581c30║晚炊，心疑輞川摩詰畫，目誦匡山商老詩。夜投村店
J23nB135_p0582a01║想清境，蛙滿四鄰簷月移，臥看孤燈心耿耿，呼童覓
J23nB135_p0582a02║紙聊記之。
J23nB135_p0582a03║送子美友
J23nB135_p0582a04║曉痕翠浪行將遍，掠面柔風初剪剪。梅頰欺寒底死
J23nB135_p0582a05║香，柳眼窺煙皺未展。相看感此故意長，欲別忍看春
J23nB135_p0582a06║尚淺。離情惱人深造次，撩我小詩弄清婉。腸斷江頭
J23nB135_p0582a07║無語中，謝郎匹馬嘶風遠。
J23nB135_p0582a08║謝安道花壇
J23nB135_p0582a09║三月江南春不淺，謝家池上開花苑。層壇迸破碧琉
J23nB135_p0582a10║璃，嫩蕊簇成紅婉孌。一枝兩枝和霧白，素娥月下逢
J23nB135_p0582a11║姑射。十朵五朵照水紅，仙姝並立瑤池東。人生遇景
J23nB135_p0582a12║須行樂，莫使餘香散簾幕。白雪難逃鬢上班，金樽且
J23nB135_p0582a13║對花前酌。醉則傲羲軒，醒則歌堯舜，榮辱是非都莫
J23nB135_p0582a14║問。風雲際會自有時，忠義果然天不困。君今還作天
J23nB135_p0582a15║涯客，憑闌正遇群芳拆。不插群英醉上林，人謂少年
J23nB135_p0582a16║真可惜。明年再獻平戎策，順風高舉摩天翼。大手親
J23nB135_p0582a17║提卻日戈，刈除天下閒荊棘。古人養花如養賢，我今
J23nB135_p0582a18║說花心亦然。栽培直欲助真宰，扶持造化工陶甄。時
J23nB135_p0582a19║人莫以花為浼，大都自是人情改。若使人情長似花，
J23nB135_p0582a20║相看顏色年年在。謝安道輩真難得，不容蒿艾生墻
J23nB135_p0582a21║側。不勞巧手寫丹青，不學世人畫墻壁。靈苗自有天
J23nB135_p0582a22║然格，門外溪光長瀉碧，更向溪光種碧桃，宛然便是
J23nB135_p0582a23║神仙宅。謝家池館勝瑤臺，淺白深紅次第開，為報賞
J23nB135_p0582a24║花君子道，何須東海覓蓬萊。
J23nB135_p0582a25║送覺海大師還廬陵省親
J23nB135_p0582a26║老蹤滄海珠，道價壓千古。莫年還東吳，豈不以親故？
J23nB135_p0582a27║世衰道陵夷，學者例頑魯。處處如塵沙，紛然不容數。
J23nB135_p0582a28║但誇謝公子，乃翁墮江渚。坐令乳臭兒，高論不少懼。
J23nB135_p0582a29║安知覆漁舟，甚媿編蒲履。大師京國來，秀色見眉宇。
J23nB135_p0582a30║笑談出流輩，亦自有佳處。懷親不能休，飲食忘匙箸。
J23nB135_p0582b01║醉翁鄉里賢，安角誦翁語。人老尚康健，春寒與秋暑。
J23nB135_p0582b02║念之憑高樓，白雲入瞻顧。浩然有歸興，掣肘徑馳去。
J23nB135_p0582b03║遙知到螺江，杜林聞布穀。迎門一調笑，讙極但摩拊。
J23nB135_p0582b04║童頭想懷橘，衣椹應戲舞。聊用慰其心，高追古人步。
J23nB135_p0582b05║此詩語散緩，細讀有奇趣。譬如食橄欖，入口便酸苦。
J23nB135_p0582b06║勿示癡道人，被罵吾累汝。
J23nB135_p0582b07║送瑜上人歸筠乞食
J23nB135_p0582b08║蜂房蟻穴天魔宮，青蓮忽生樓閣重。升堂撾鼓集衲
J23nB135_p0582b09║子，爭看掣電飛機鋒。耆年過憂食時至，欲學遣化毗
J23nB135_p0582b10║耶翁。瑜禪聞之粲一笑，此老變怪驚兒童。我當乞行
J23nB135_p0582b11║等貧富，欲使勝利傳無窮。出門掌缽何所詣？胡馬舊
J23nB135_p0582b12║聞嘶北風。霜清月冷動歸思，已覺荷山生眼中。會看
J23nB135_p0582b13║對眾捧瓔珞，平等心華含太空。
J23nB135_p0582b14║仇彥和佐邑崇仁，有白蓮雙葩並幹，芝草叢生，
J23nB135_p0582b15║於縣齋之旁作堂，名曰瑞應。且求詩，敬為賦
J23nB135_p0582b16║之。
J23nB135_p0582b17║宰肉杜樹陰，豈無天下志？用材樸楔間，已有經綸意。
J23nB135_p0582b18║欲觀臨大事，必自小者耳。彭侯偉傑姿，要是千乘器。
J23nB135_p0582b19║小邑試牛刀，不滿一笑喟。仇亦何所為？睡足時隱几。
J23nB135_p0582b20║原多深夜耕，門有晝眠吏。三年愛等毋，百里平如水。
J23nB135_p0582b21║政化不自知，草木發奇瑞。論人或多舛，唯天不容偽。
J23nB135_p0582b22║耿泉豈知忠？元乳豈知義？應之捷影響，物有固然理。
J23nB135_p0582b23║此堂濕青紅，賓從時畢至。應為文字飲，硯席生佳氣。
J23nB135_p0582b24║崇仁有白蓮，雙葩並幹柢。芝草而叢生，應時華裾翠。
J23nB135_p0582b25║吏民起獻觴，願酬太平醉。
J23nB135_p0582b26║居上人自雲居來訪白蓮社話，明日告歸，作此
J23nB135_p0582b27║送之。
J23nB135_p0582b28║浮雲山盡際，花木迎春暉。佳人殊方來，見之消渴飢。
J23nB135_p0582b29║藉草坐松影，粉香時落衣。氣貌秀可掬，出語超幽微。
J23nB135_p0582b30║巖壁鐘聲寂，山陰花發稀。去袂挽莫留。又作甌峰歸。
J23nB135_p0582c01║次韻汪履道
J23nB135_p0582c02║君去中秋猶一缺，爽氣洗開倍明徹，昨夜宵晴獨倚
J23nB135_p0582c03║欄，露冷鳴廊卷風葉。百年客舍熟黃粱，夢境偶逢還
J23nB135_p0582c04║偶別，寒霜擁鼻公豈免？百年死灰我何說？故國天涯
J23nB135_p0582c05║眼力衰，飛鳥當還倦始知，可憐此別秋方壯，未審重
J23nB135_p0582c06║來是幾時。
J23nB135_p0582c07║予與故人別，因得寄詩三十韻，走筆荅之。
J23nB135_p0582c08║天不逸群君獨立，洞徹心胸秋色入。於中堆積萬卷
J23nB135_p0582c09║餘，筆力至處風雷集。刃游理窟無全牛，端與腐儒到
J23nB135_p0582c10║固執。昔年囊綻露微鋩，已陟雲梯最高級。縱令大醉
J23nB135_p0582c11║賦凌雲，玄珠閉眼從頭拾。森張秀骨真神駒，顧盻絕
J23nB135_p0582c12║塵那可縶？然予亦是個中流，恨不識君只依悒。西園
J23nB135_p0582c13║道人工文章，覽詩愧歎不復習。野僧頑鈍誰比數？而
J23nB135_p0582c14║得聽君論軻伋。別來三月鄙吝萌，鬧聞傳習新詩什。
J23nB135_p0582c15║翻瀾妙語驚倒人，氣燄霜鋒光熠熠。此詩初得喜未
J23nB135_p0582c16║展，烏鳴下啄雞得粒。初如積水窺落霞，淺碧穠紅相
J23nB135_p0582c17║間輯。又如霜曉聽邊風，十萬軍聲何翕翕？筆鋒正銳
J23nB135_p0582c18║物象貧，降旌狼藉詩魔泣。嶔崎太白不得儔，倔強退
J23nB135_p0582c19║之自莫及。蠅頭細字好生書，為君卷束藏幽笈。嗟予
J23nB135_p0582c20║衰老百無能，園圃自鋤瓶自汲。人間萬事一笑空，流
J23nB135_p0582c21║年忽忽將三十。形骸念念非昔人，暗中負去何其急？
J23nB135_p0582c22║朅來蹇剝猶可哂，兩眼欲昏愁淚澀。擎盂專作口腹
J23nB135_p0582c23║謀，骨立侯門聽與給。舊山歸去成蹉跎，半年飄泊留
J23nB135_p0582c24║城邑。詩源荒涸如廢池，淺穴敗隄微有濕。不量更擬
J23nB135_p0582c25║和陽春，枯木鑽膏竹瀝汁。夜樓無語立西風，月華如
J23nB135_p0582c26║水清堪挹。君居若耶溪水東，我舍秋河半山隰。露冷
J23nB135_p0582c27║亦應思故人，篋有緹衣餘十襲。碧光當戶應可掬，頑
J23nB135_p0582c28║翠撐天空嶪岌。撚須落日意無窮，片片催詩暮雲歙。
J23nB135_p0582c29║知君今作蟠泥翁，頭角那能久埋戢？妙齡素有廊廟
J23nB135_p0582c30║具，破袞煩君重補緝。我亦東西南北人，從今預可揩
J23nB135_p0583a01║杖笠。早晚風雲際會時，雷震一聲龍起蟄。
J23nB135_p0583a02║蒲元亨畫四時扇圖
J23nB135_p0583a03║畫工妙物無不可，誰能筆端自忘我？醉蒲睡著呼不
J23nB135_p0583a04║聞，但見解衣磐礡贏。起來漱墨滋破硯，霜綃只尺開
J23nB135_p0583a05║紈扇。點綴四時無不有，但覺眼前紅綠眩。雲破連峰
J23nB135_p0583a06║青碧開，林梢時復見樓臺，斷橋落日空流水，為問秦
J23nB135_p0583a07║人安在哉？春山杳靄知何處？夏木森森蔽雲雨，秋陰
J23nB135_p0583a08║未破雪滿山，笑指千峰欲歸去。看山對客憶蛾眉，客
J23nB135_p0583a09║去愁多自不知。滿眼匡廬看畫軸，平生坐媿虎頭癡。
J23nB135_p0583a10║萬事浮雲定何有？白鶴歸來千載後。江山長在身世
J23nB135_p0583a11║忙，歲月不移舟壑走。對此未歸心欲折，借君玉斧修
J23nB135_p0583a12║圓月，會看談笑滿清風，詎使人間畏炎熱？
J23nB135_p0583a13║贈閻資欽
J23nB135_p0583a14║名都大藩地，英俊蔚如林，烏靴青衫中，時見閻資欽。
J23nB135_p0583a15║風度若英特，杳然自清深，借無軒冕意，功名亦相尋。
J23nB135_p0583a16║合是廊廟具，下僚那敢沉？郵亭款夜語，霜清特攜衾。
J23nB135_p0583a17║篝燈伴清對，商略雜古今，譬如武庫開，錯粲森球琳。
J23nB135_p0583a18║詩工出奇麗，寫物意在琴，絕如歐陽公，但欠雪滿簪。
J23nB135_p0583a19║句法本嚴甚，頗遭韓柳侵，願為匿盆麝，恥作躍爐金。
J23nB135_p0583a20║世無子期耳，廣陵誰賞音？何當學梅福，九江歸雲岑。
J23nB135_p0583a21║次韻見寄二首
J23nB135_p0583a22║心親出傾蓋，氣合論夙因，久已仰高誼，竊伏淮海濱。
J23nB135_p0583a23║夫子真自重，不減南國珍，笑談帶富貴，翰墨生精神。
J23nB135_p0583a24║譬如千江月，處處能分身。而予續高韻，坐客譏效顰。
J23nB135_p0583a25║安知磁石針，妙處無陳新。思君欲夜話，痛嗟隔城闉。
J23nB135_p0583a26║熟讀寄來詩，秀色摩清春，便覺海棠雨，圓吭爭滑唇。
J23nB135_p0583a27║游絲登百尺，飛絮沾泥塵。要當為設榻，敷以白疊巾。
J23nB135_p0583a28║看君把麈尾，抑氣思舊申。涼肝藉苦語，激烈敢不遵。
J23nB135_p0583a29║次後韻
J23nB135_p0583a30║平生邁往氣，醞造次公狂。才高簿書縛，貌和無歎傷。
J23nB135_p0583b01║君看此風味，自是萬夫望。利害方焚和，唾笑皆清涼。
J23nB135_p0583b02║穎皋舊廬在，頃稻連畝桑。時以笏拄頰，阻隔如澗岡。
J23nB135_p0583b03║少陵功名念，看鏡毛髮蒼。長哦和秋雨，旁林更聞螿。
J23nB135_p0583b04║人生行樂耳，萬事付一觴。淮南謫天廚，大言忘巽床。
J23nB135_p0583b05║吾儕本疏拙，閱世忘否臧。願言置此喙，無咎持括囊。
J23nB135_p0583b06║桂賢供火浴，龜虛得刳腸。一蓑煙雨蝸兩角，我耕南
J23nB135_p0583b07║畝君開荒。
J23nB135_p0583b08║送通上人游廬山
J23nB135_p0583b09║少年四方志，一杖餘疊巾。朝來過微雨，扁舟買南津。
J23nB135_p0583b10║廬山冠天下，況復當青春？遙知泊星渚，雲開蒼翠新。
J23nB135_p0583b11║相看發一笑，瀑布垂天紳。虛漢清月上，山空無四鄰。
J23nB135_p0583b12║應懷千載姿，坐榻空埋塵。興來得好語，錄寄北山人。
J23nB135_p0583b13║夏日西園
J23nB135_p0583b14║晚庭一霎過暑雨，高林相應山蟬鳴。南窗夢斷意索
J23nB135_p0583b15║寞，床頭書卷空縱橫。蔬畦日涉已成趣，起來扶杖園
J23nB135_p0583b16║中行。葵英豆莢小堪摘，矮榆高柳陰初成。野禽啄果
J23nB135_p0583b17║時落地，池塘蓋水新荷平。歸來西屋斜陽在，原舍尚
J23nB135_p0583b18║聞春簸聲。
J23nB135_p0583b19║廓然送僧之邵武，頗敘宗族以自激勸。次韻。
J23nB135_p0583b20║道人秀傑僧中龍，揮斤八極轉蒼穹。雖然削弱不勝
J23nB135_p0583b21║服，童稚亦可揕其胸。世人徒見例禿髮，安知璞玉混
J23nB135_p0583b22║鈆銅？顧君自是無營者，千山何事來忽忽？山衣一披
J23nB135_p0583b23║出松際，蕭然自有清散風。我狂如君不知恥，駑力亦
J23nB135_p0583b24║須追高蹤。作詩頗亦敘宗祖，秀氣傑句爭豪雄。讀之
J23nB135_p0583b25║吐舌頸為縮，忠義能爾形於中。初如迷徑失向背，忽
J23nB135_p0583b26║得車首分西東。從來惷直失計置，蝟頭但可衲帔蒙。
J23nB135_p0583b27║飯餘便寢百無事，可以傲視金蓋重。乃今得名齊物
J23nB135_p0583b28║志，激快如鳥初出籠。願君勿復忘此語，他年吾欲觀
J23nB135_p0583b29║事功。
J23nB135_p0583b30║自豫章至南山月下望廬山
J23nB135_p0583c01║扁舟秋晚離南浦，片席搖風望星渚。揚瀾大浪晴拍
J23nB135_p0583c02║天，南山窈窕開蓮宇。倒墻散策一登臨，便擬掩關深
J23nB135_p0583c03║處住。吾生飽食隨東南，去亦無求住無取。江山得意
J23nB135_p0583c04║且題詩，從游況復皆真侶。青燈灼灼夜窗深，對床臥
J23nB135_p0583c05║聽風甌語。忽驚憂患一笑空，便覺此生真逆旅。隔岸
J23nB135_p0583c06║廬山金碧開，月明尚記曾游處？何當乘興更一游？興
J23nB135_p0583c07║闌卻向鍾山去。
J23nB135_p0583c08║送德上人之歸宗
J23nB135_p0583c09║湓江萬朵真藍潑，寒空翔舞狂如活，白龍擘開蒼翠
J23nB135_p0583c10║飛，爛銀鱗甲千尋發。春巖觸石聲震山，金石谼洞奏
J23nB135_p0583c11║深壑，野風吹斷蒙山雲，松端彷彿遺樓閣。中有道人
J23nB135_p0583c12║如嬰兒，頹然一身無所為，而今妙譽走天下，衲子向
J23nB135_p0583c13║風爭奔馳。自嗟匏繫天一角，睫交去夢渺難追，何時
J23nB135_p0583c14║再拜覲珠玉，激昂吐我胸中奇。上人今向山中去，明
J23nB135_p0583c15║年應到雲生處，紫霄峰下如相逢，持我此詩煩寄語。
J23nB135_p0583c16║夏日陪楊邦基、彭思禹訪德莊，烹茶分韻得嘉
J23nB135_p0583c17║字。
J23nB135_p0583c18║炎炎三伏過中伏，秋光先到幽人家。閉門積雨蘚封
J23nB135_p0583c19║徑，寒塘白藕晴開花。吾儕酷愛真樂妙，笑談相對興
J23nB135_p0583c20║無涯。山童解烹蟹眼湯，先生自試鷹爪芽。清香玉乳
J23nB135_p0583c21║沃詩脾，抨紙落筆驚龍蛇。源長浩與春漲激，力健清
J23nB135_p0583c22║將秋氣嘉。須臾沓幅亂書几，環觀朗誦交驚誇。一聲
J23nB135_p0583c23║漁笛意不盡，夕陽歸去還西斜。
J23nB135_p0583c24║贈李敬修
J23nB135_p0583c25║荷山錦水靈秀鍾，半千嘉運生英雄。李郎年少韻酒
J23nB135_p0583c26║落，天容道骨軒仙風。下帷默與賢聖對，鉤深索隱皆
J23nB135_p0583c27║旁通。肝腸盤屈疊麗錦，心胸洞徹光玲瓏。文章氣燄
J23nB135_p0583c28║長萬丈，那應筆夢生春虹？桂枝未折白月窟，麻衣尚
J23nB135_p0583c29║走紅塵中。巖僧素有孝基眼，觀人雖眾無如公。昂霄
J23nB135_p0583c30║聳壑跬可待，行行不用啼途窮。
J23nB135_p0584a01║贈王性之
J23nB135_p0584a02║性之自是英特人，唯恐富貴來逼身。我非寶公亦識
J23nB135_p0584a03║子，地上復見天麒麟。眉間爽氣照秋色，山水頓覺生
J23nB135_p0584a04║精神。胸中撐拄萬卷讀，對客傾瀉如崩雲。不恨子未
J23nB135_p0584a05║識和仲，但恨和仲未識君。道山歸計儻可緩，且復白
J23nB135_p0584a06║帢拖紅塵。他年攜我渡弱水，僥倖一看瀛洲春。詩成
J23nB135_p0584a07║笑荅千巖響，東崦峰頭湧玉輪。
J23nB135_p0584a08║次韻性之送其伯氏西上
J23nB135_p0584a09║乃翁純孝曾種玉，一雙秀榦森如束。憶昨同舟游鄴
J23nB135_p0584a10║都，鬢鬚尚帶廬山綠。只今追想如夢魂，更堪哦子陽
J23nB135_p0584a11║關曲。霜蹄暫蹶堪一笑，連壁終當照金屋。且醉山中
J23nB135_p0584a12║浩蕩春，錦繡誰同賞雲谷。
J23nB135_p0584a13║次韻余慶長春夢
J23nB135_p0584a14║阿環夢回如墮雲，硯中玉纖如醉文。香囊翠被不復
J23nB135_p0584a15║見，華清草木猶醺醺。仙郎春光洗懷抱，柔情不斷如
J23nB135_p0584a16║芳草。軟風細漲玉橫斜，一尾追風北山道。詞鋒落紙
J23nB135_p0584a17║磨秋霜，千首今餘萬丈光。從來支遁識神駿，歲月不
J23nB135_p0584a18║知君意長。
J23nB135_p0584a19║讀慶長詩軸
J23nB135_p0584a20║韻如春水初含風，秀如蘭芽新出叢。人間何從有此
J23nB135_p0584a21║客？坐令衰老忘龍鍾。新詞鏘金紛滿眼，妙語屑玉霏
J23nB135_p0584a22║無窮。讀之置卷欲仙去，風度絕似歐陽公。儒生寒酸
J23nB135_p0584a23║不上眼，江南風流翻手空。那知此郎蹶然起，筆端五
J23nB135_p0584a24║色回春工？只今陛下固天縱，文章星斗懸高穹。天生
J23nB135_p0584a25║堯舜稷契主，君宜置在明光宮。雪中呵手研破硯，詩
J23nB135_p0584a26║成一笑天開容。
J23nB135_p0584a27║同慶長游草堂
J23nB135_p0584a28║萬株蒼煙間，杳然出微徑。相逢知有得，一笑洗孤憤。
J23nB135_p0584a29║蕭蕭半窗雨，終日滿風聽。綠雲到巉絕，小立銳清興。
J23nB135_p0584a30║約公我輩人，發此一區勝，春工自無私，風力亦強敏。
J23nB135_p0584b01║柳垂拂掠黃，溪作揩磨淨。籬間殿寒梅，吳姬發微哂。
J23nB135_p0584b02║已忻鳥聲樂，更愛游絲迴。余郎妙天下，氣與山嶽峻。
J23nB135_p0584b03║春光纏肺腸，霽月磨風韻。詩如畫好馬，落筆得神駿。
J23nB135_p0584b04║日斜興未闌，山窮春不盡。更為明日游，踏遍鍾山頂。
J23nB135_p0584b05║旋汲一人泉，峰頭煮春茗。
J23nB135_p0584b06║慶長出仲宣詩語，意有及者，作此寄之。
J23nB135_p0584b07║我有忘年生，氣韻亦秀拔，豈惟有詩癖，亦醉凌波襪？
J23nB135_p0584b08║平生慎許可，期期不忍發，但餘說仲宣，十常在七八。
J23nB135_p0584b09║袖中出清詩，韻字清到骨，遙知亦說我，喜氣見鬚髮。
J23nB135_p0584b10║相思一水間，楚岫出毫末。昨夜西風高，憑欄暮天闊。
J23nB135_p0584b11║識君定何時，目送孤鴻沒。
J23nB135_p0584b12║送慶長兼簡仲宣
J23nB135_p0584b13║君詩秀氣終不沒，長吉精神義山骨。諸公貴人亦識
J23nB135_p0584b14║面，想見宗之雙鬢綠。嗟予棄置臥空山，索寞何人著
J23nB135_p0584b15║眼看？高軒一日肯過我，誇聲萬口鋒刃攢。當時見君
J23nB135_p0584b16║喜不徹，喜中便知有此別。秋風雲帆十幅開，石城浩
J23nB135_p0584b17║蕩天水接。淮南不獨江山勝，國士英才從古盛。期與
J23nB135_p0584b18║高人馮仲宣，小字同聯寄我篇。
J23nB135_p0584b19║吳子副送性之詩，有老子只堪持蟹螯之句，因
J23nB135_p0584b20║寄之。
J23nB135_p0584b21║秋來殘暑猶頑賴，推擠不去吁可怪。哦君妙語齒頰
J23nB135_p0584b22║清，冰壺照人吐精彩。絕知此公風味高，想見尊前持
J23nB135_p0584b23║蟹螯。說蟬不用朱藤杖，看月卻披宮錦袍。大藩衣冠
J23nB135_p0584b24║蔚城市，君所過從天下士。忘懷一笑餞年華，醉裏千
J23nB135_p0584b25║篇是生計。相知何必蓋須傾，此語荒唐卻甚真。人生
J23nB135_p0584b26║懷抱要磊落，他年相逢是故人。
J23nB135_p0584b27║高氏釣魚臺
J23nB135_p0584b28║當時呂望要周室，渭水垂綸恣遺佚，後來嚴陵傲漢
J23nB135_p0584b29║家，七里灘頭釣月華。二賢一旦辭隱淪，當年平步升
J23nB135_p0584b30║青雲，至今蹤跡耀經史，千載何人能繼此？宜陽高人
J23nB135_p0584c01║真賢族，構亭仍以釣魚目，時人盡詠釣魚詩，獨我來
J23nB135_p0584c02║歌釣魚曲。君不見，吳山青，湘水綠，唯愛夏絃春誦聲
J23nB135_p0584c03║相續，以軻雄百氏為絲綸，以周孔六經為餌屬，遇時
J23nB135_p0584c04║伸，不時縮，人言君釣魚，我言君釣祿，盛代兒孫滿場
J23nB135_p0584c05║屋。前春舉手得鯨鼇，猶恐主人心不足。
J23nB135_p0584c06║李德修以烏蘭河石見示（并序）
J23nB135_p0584c07║予友李德修，少豪逸，有美才，工文章，一時輩流推
J23nB135_p0584c08║之聲稱著場屋。紹聖初，選於廣文，至禮部，好惡不
J23nB135_p0584c09║合有司，棄去游邊，往來蘭會甚久。晚屏跡田園，然
J23nB135_p0584c10║視其氣貌精特，功名一念未置也。政和七年上元
J23nB135_p0584c11║前四日過予，袖中出美石一掬，大小二十八枚，有
J23nB135_p0584c12║紅青碧綠色，細視之，有旋螺紋，如人指紋，以誇予
J23nB135_p0584c13║曰：「吾嘗與諸將至古烏蘭大河，河中有洲，鄰夏國，
J23nB135_p0584c14║此石得於大河洲中，其為我賦之。」予為大笑曰：「君
J23nB135_p0584c15║同時輩流，皆踐清華，為顯仕躍馬，食肉久矣。獨從
J23nB135_p0584c16║予山中食脫粟、玩朽石，不亦大迂闊哉！」然德修以
J23nB135_p0584c17║予言為非，作詩以還其石。
J23nB135_p0584c18║烏蘭洲塞夏國口，大河天來箭激溜，排空但聞地喘
J23nB135_p0584c19║吼，勢撞石壁欲穿透。石堅捍之不肯受，攧雷濺雪喧
J23nB135_p0584c20║夜晝，千年石骨亦不朽，碎為青紅雜怪醜。疆場久空
J23nB135_p0584c21║爛甲冑，舉觴天子千萬壽，李侯橫槊千騎後，望雲賦
J23nB135_p0584c22║詩劍礙肘。徐涉河流馬俯嗅，下馬得之等瓊玖，萬里
J23nB135_p0584c23║來歸亦何有？出以示我為拊手。笑君兒嬉忘白首，李
J23nB135_p0584c24║侯氣如春在柳，大河西虜置懷袖，君徒自珍世不售。
J23nB135_p0584c25║敲門那能易升斗？功名偶然夢豈久？道人乃爾自薄
J23nB135_p0584c26║厚，此石笑汝汝慚否？
J23nB135_p0584c27║次韻君武中秋月下
J23nB135_p0584c28║秋光一半去無跡，萬里陰晴占此夕，書生醉語哦月
J23nB135_p0584c29║詩，想見看朱眩成碧。白公初攜佳句歸，便覺草露寒
J23nB135_p0584c30║霑衣，夜晴蘭室亦懷古，領略太白懷玄暉。千字一揮
J23nB135_p0585a01║纔瞬息，流珠走盤紛的皪，故應奇韻自天成，此詩如
J23nB135_p0585a02║女有正色。風鑒從來別俗氛，吐詞句句含煙雲，坐令
J23nB135_p0585a03║一日傳萬口，不減長吉題高軒。君家客皆天下士，放
J23nB135_p0585a04║意高談飲文字，江左風流掃地空，今日追游可無媿。
J23nB135_p0585a05║嗟予禿鬢欲逃名，朅來百慮霜雪凝，世間垢習揩磨
J23nB135_p0585a06║盡，但餘猿鶴哀吟聲。劉生餐痂亦何美？玄德結𦙤應
J23nB135_p0585a07║有旨，平生清境吾所嗜，正如翔鸞飲須醴。君看清河
J23nB135_p0585a08║夜升鏡，微雲滅盡如磨瑩，定當先生度青冥，思冷魂
J23nB135_p0585a09║澄亦幽興。笑中筆陣橫詞鋒，照人秀色煙茸茸，調高
J23nB135_p0585a10║未數紫芝曲，酒美且臥黃金鍾。人生一笑如電掣，豈
J23nB135_p0585a11║特山舟藏歲月？自慚陋句類無鹽，敢並高人天下白。
J23nB135_p0585a12║七月七日晚步至齊雲樓，走筆贈吳邦直。
J23nB135_p0585a13║錦江風晚吹征裘，幽人詩思遏不休。心知無處可告
J23nB135_p0585a14║訴，掉臂直上齊雲樓。憑欄展目時一快，萬山奔走趨
J23nB135_p0585a15║簾鉤。回頭下視茫茫者，龜囚蠶縛令人愁。樓中夫子
J23nB135_p0585a16║神仙流，道容玉頰紅光浮。少年讀書浩江海，回春妙
J23nB135_p0585a17║語生筆頭。致君終使堯舜上，大作一雨蘇林丘。深山
J23nB135_p0585a18║野僧拙筆語，作詩欲贈煩冥搜。艱苦思索得箇字，謹
J23nB135_p0585a19║用持上君牢收。謝安昔與支遁游，及其貴也加綢繆。
J23nB135_p0585a20║高風氣識正相侔，他年身退百無憂。復來把臂登此
J23nB135_p0585a21║樓，軒渠一笑三千秋。
J23nB135_p0585a22║王表臣忘機堂次蔡德符韻
J23nB135_p0585a23║風埃九陌吹冠巾，凍蟻旋磨無富貧，憂患著人骨肉
J23nB135_p0585a24║隔，奔勢熏天吳楚親。何妨社擽神其拙，壑舟不暇供
J23nB135_p0585a25║歲月，句法不醫霜鬢秋，邇來覽鏡莖莖雪。蔡侯大家
J23nB135_p0585a26║言不誣，筆端五色圖空虛，酒闌耳熱題詩處，豪放超
J23nB135_p0585a27║逸先鋒車。古來百局坐奇智，並頭暗中爭射利，對人
J23nB135_p0585a28║含笑真含沙，幻影浮屠同一世。世味甘於涴蜜刀，舐
J23nB135_p0585a29║之割利那可逃？癡兒坐守忘啼哭，乃欲避就空勤勞。
J23nB135_p0585a30║君看秋風秀江叟，枯木形骸外塵垢，屋下沙鷗交友
J23nB135_p0585b01║同，耳邊勝利蚊雷吼。水光綠靜山青蔥，意行回反遭
J23nB135_p0585b02║路窮，莞然一笑荅山谷，忽見幽林小徑通。我詩贈君
J23nB135_p0585b03║無傑句，碧灣明月不可取，游人欲上忘機堂，請哦蔡
J23nB135_p0585b04║侯醉時語。
J23nB135_p0585b05║贈巽中
J23nB135_p0585b06║道人少小來廬山，水光山色供盤餐，坐令山水秀傑
J23nB135_p0585b07║氣，繚繞胸中成塊摶。我初未識已嗟駭，誇聲萬口鋒
J23nB135_p0585b08║刃攢，故人坐上適相值，妙語生我世間歡。新詩脫口
J23nB135_p0585b09║劃如霓，奮毫狂赴龍蛇鑽，翩翩奕奕出意外，慓然茅
J23nB135_p0585b10║屋翻狂瀾。切疑湯休蹲舌底，又疑醉素戲筆端，作詩
J23nB135_p0585b11║問君覓奇字，留待老年偎日看。
J23nB135_p0585b12║寄巽中
J23nB135_p0585b13║熏風度南枝，餘芳委紅綠。微雲生晚陰，梅雨淨林麓。
J23nB135_p0585b14║穿花鵬語遲，翻泥燕飛速。遐想幽人居，夢過倓溪曲。
J23nB135_p0585b15║清聲久絕耳，斯懷抱煩燠。仰道思彌高，哦詩出凡俗。
J23nB135_p0585b16║脫屨滿戶外，輪蹄日相逐。吾徒不得人，大法世陵叔。
J23nB135_p0585b17║智刃剪蒿蓬，利鋒揮樸樕。念往造前席，初筮不我卜。
J23nB135_p0585b18║別來空相思，徙倚蒼山木。懸知清興多，銀鉤墮盈軸。
J23nB135_p0585b19║願得三百篇，遺我藏諸櫝。如彼知音知，價不低金玉。
J23nB135_p0585b20║次韻聖任病中作
J23nB135_p0585b21║君詩素雄放，出語秀不俗，更讀病中吟，清婉猶可錄。
J23nB135_p0585b22║自愧魯鈍者，文字每見辱，有取定鄉閭，餘事亦何足？
J23nB135_p0585b23║夫子飽書史，屢曬便便腹，蓄深故發遠，詩成驚眾目。
J23nB135_p0585b24║我詩雖不少，俗馬空多肉，賴遇禿毛髮，苟仕安得祿？
J23nB135_p0585b25║所至有青山，是處堪藏育。行當拂衣去，此志吾已卜。
J23nB135_p0585b26║君須更勉旃，當以謙自牧。功成還故鄉，竹杖巾一幅。
J23nB135_p0585b27║永從林下游，此詩無厭讀。
J23nB135_p0585b28║何忠孺家有石如硯，以水灌之，有枝葉出石間，
J23nB135_p0585b29║如巖桂狀，為作此。
J23nB135_p0585b30║君不見，海門比丘海為家，說法光明生齒牙，坐令十
J23nB135_p0585c01║二緣生浪，幻出定慧青蓮華。又不見，佛圖澄師氣邁
J23nB135_p0585c02║往，披拳山川俱在掌。從來身世無二法，勿作情與無
J23nB135_p0585c03║情想。何如巴丘老居士，聲名雷霆喧一世，邇來趣味
J23nB135_p0585c04║等頭陀，山中兒嬉雜童稚。宅相天藏公發之，卷簾萬
J23nB135_p0585c05║山登睫眉，糞除得石大如硯，中有傲霜巖桂枝。婆娑
J23nB135_p0585c06║望之花六出，熟視直氣終不屈。言不得意以象傳，桂
J23nB135_p0585c07║枝馨香石介然。
J23nB135_p0585c08║余方登列岫，愛西山，思欲一游，時皋上人來覓
J23nB135_p0585c09║詩，作此。
J23nB135_p0585c10║西山層翠長倚天，我來正及社燕前，城中高閣時縱
J23nB135_p0585c11║倚，妙語已復凌芳鮮。方將結伴未有侶，而子乃敢犯
J23nB135_p0585c12║眾先，會當披雲亂峰頂，卻下濯足寒澗邊。遙知笑語
J23nB135_p0585c13║山荅響，詩句時作何必編，就巖折桂亦細事，海棠爛
J23nB135_p0585c14║熳燒晴川。歸來仰屋念清境，夜未央兮猶不眠。此詩
J23nB135_p0585c15║未到已如見，戲為圖畫人間傳。
J23nB135_p0585c16║饒德操，營中客，世與淵才友善，有詩送之。予偶
J23nB135_p0585c17║讀，想見其為人。時聞已薙髮出家矣，因次其
J23nB135_p0585c18║韻。
J23nB135_p0585c19║吾聞彼上人，不惰不精進。觀其吐詞氣，人品極爽俊。
J23nB135_p0585c20║邇來效丹霞，裂冠鏟須鬢。高才固難容，世議久迫窘。
J23nB135_p0585c21║想於龍象群，眉宇發奇韻，淵才幹國器，美若兵廚醞。
J23nB135_p0585c22║平生至孝節，初不愧虞舜。相逢大梁城，連榻盡底蘊。
J23nB135_p0585c23║如開衡嶽雲，仰此摩天峻。此詩為渠作，崖略見筆陣。
J23nB135_p0585c24║把玩立東風，料峭應花信。明窗小字臨，握管腕不運。
J23nB135_p0585c25║愛君透真境，邁往無顧徇，脫身索寞濱，洗我岑寂憤。
J23nB135_p0585c26║掉頭一長哦，語卒意未盡。
J23nB135_p0585c27║次韻平無等歲暮有懷
J23nB135_p0585c28║文章有神驚穎脫，風雷先聽毫端落，窮年秀氣不知
J23nB135_p0585c29║休，此蓋道餘德之粕。大人見世當有馭，一枝區區何
J23nB135_p0585c30║足托？此語令君意自消，雙眸新退重重膜。鼻端餘地
J23nB135_p0586a01║大於天，揮斤請看無沾堊。吟詩寫字到骨清，寓意乃
J23nB135_p0586a02║佳工折莫。我年十五恃豪偉，廢食忘眠專製作。人令
J23nB135_p0586a03║瑕玷混吞聲，將使駭世驅時惡。那知任已返吾病，邇
J23nB135_p0586a04║來猛省能自薄。默唇僻處兀聾癡，十問煩人慵一荅。
J23nB135_p0586a05║聚呵隨罵嗟愚狂，不詳乃背初心約。我不怪君亦不
J23nB135_p0586a06║嗔，君獨何心惟喜躍。人生異趣各有謀，分定那可相
J23nB135_p0586a07║更博。君不見，謫仙歷落解全真，月下一尊堂獨酌。又
J23nB135_p0586a08║不見，淵明坦率從所好，悶遭五斗相纏縛。矧予於世
J23nB135_p0586a09║百無求，紛紛固可俱拋卻。歲月更如秋晚池，草木向
J23nB135_p0586a10║枯泉欲涸。行看東風顛沛來，又麗繁紅入斜萼。
J23nB135_p0586a11║送濟上人歸漳南
J23nB135_p0586a12║密林影群陰，露葉光翻夕。幽人獨經行，滿院許秋色。
J23nB135_p0586a13║幾年涉嶺海，頗亦歷佳席。邇來寄江寺，癡坐室生白。
J23nB135_p0586a14║吾家在漳南，萬頃蒼玉璧。何當附舶歸？重拂林下石。
J23nB135_p0586a15║此生一夢耳，夢覺試尋繹。倚笻作長嘯，萬事付烏跡。
J23nB135_p0586a16║若有閒中吟，無惜寄飛翼。
J23nB135_p0586a17║送能上人參源禪師
J23nB135_p0586a18║我昔游東吳，曾過南山寺。一識山中人，知是黃龍子。
J23nB135_p0586a19║超然精悍姿，曉日出塵滓。坐令平生懷，未吐心已死。
J23nB135_p0586a20║別來今十載，歲月乃如此。近聞歸南都，老色更豐美。
J23nB135_p0586a21║遙知君見時，機妙乳生水。道眼真鵝王，揀辨不容擬。
J23nB135_p0586a22║應怪納飯師，趕逐倒脫履。萬象爭驚吁，虛空笑啟齒。
J23nB135_p0586a23║卻歸下板頭，破衲蒙凍耳。他日重相逢，煩君再指似。
J23nB135_p0586a24║夏日雨晴過宗上人房
J23nB135_p0586a25║仲夏林木深，古寺雨初足，殿閣風甌鳴，閒庭草空綠。
J23nB135_p0586a26║小軒試憑几，解籜愛新竹，點筆記題詩，粉色不受觸。
J23nB135_p0586a27║道人有佳處，面數良以熟，翛然亦無營，來往相追逐。
J23nB135_p0586a28║此時偶相值，一笑天宇局，何當烹壑源，看此粟米粥。
J23nB135_p0586a29║次韻權巽中送太上人謁道鄉居士
J23nB135_p0586a30║我讀瘦權詩，起舞忘華顛，疑與霅溪畫，句法爭後先。
J23nB135_p0586b01║遙知清嘯處，逸氣生雲泉，聊將笑時語，乞與人間傳。
J23nB135_p0586b02║思君發遐想，瘦坐如癡禪，便覺香爐峰，青碧開連天。
J23nB135_p0586b03║太禪十年舊，生計良蕭然，清辰一缽外，臥有三根椽。
J23nB135_p0586b04║偷笑癡種子，夢幻供肥鮮，鍾山領略游，相值衡門前。
J23nB135_p0586b05║將謁道鄉老，巨浪翻吳船，想見笑撫掌，衣裾雪花湔。
J23nB135_p0586b06║南昌重會汪彥章
J23nB135_p0586b07║彥章退然才中人，譏訶唾笑皆奇偉，看君落筆挾風
J23nB135_p0586b08║雷，渙然成文風行水。坐令前輩作九原，子固精神老
J23nB135_p0586b09║坡氣，儒生寒酸不上眼，此郎要是天下士。嗟予生計
J23nB135_p0586b10║等飛鳥，翩翩吳頭復楚尾，去年興發看京華，笑傲清
J23nB135_p0586b11║狂人背指。君獨折簡坐致我，迎門歡笑自挈履，舊聞
J23nB135_p0586b12║牛鳴馬不仰，女逐臭夫那有理？今年黃花南浦岸，忽
J23nB135_p0586b13║然見君失聲喜，僧房借榻營夜語，燈火照人如夢寐。
J23nB135_p0586b14║懷中卿相且袖手，翰墨風流聊戲耳，行看上書苫塊
J23nB135_p0586b15║中，凜凜范公只君是。
J23nB135_p0586b16║贈王敦素兼簡正平
J23nB135_p0586b17║空山無人舟壑移，坐看香燒行篆畦。兄弟華軒肯過
J23nB135_p0586b18║我，墮甑與帚生光輝。著屐登山亦不惡，攜被假宿良
J23nB135_p0586b19║幽期。燈前綠髮映玉頰，風流未數崔宗之。夜談詞辯
J23nB135_p0586b20║出神駿，頓塵赤兔真權奇。我欲置君帥河朔，軍前千
J23nB135_p0586b21║騎紅粧隨。望雲題詩付橫槊，玉帶錦袍英特姿。又欲
J23nB135_p0586b22║置君玉堂臥，霧窗棐几春晝遲。醉中草制敏風雨，諸
J23nB135_p0586b23║公堵立相嗟咨。微吟擁鼻笑不語，恐未免爾無多辭。
J23nB135_p0586b24║為君張燈掃東壁，他日重來讀此詩。
J23nB135_p0586b25║贈黃得運神童
J23nB135_p0586b26║君初髮齊眉，玉頰照秋光。誦詩巨萬紙，一目俱五行。
J23nB135_p0586b27║不信同舍兒，所閱隨廢忘。姓名入清禁，詔落銅山陽。
J23nB135_p0586b28║十三見天子，奏對允且詳。翻瀾誦五經，如水傳觥觴。
J23nB135_p0586b29║環觀共嗟異，朱紫如堵墻。華裾小旋製，初掛煩宮粧。
J23nB135_p0586b30║歸來汝水濆，夾道萬夫望。指目無雙裔，吟嗄有此郎。
J23nB135_p0586c01║異態懸睿想，行看登廟堂。那知事齟齬，放浪魚稻鄉。
J23nB135_p0586c02║顧我與君別，忽忽移十霜。更逢石門下，美髯如許長。
J23nB135_p0586c03║抵掌話夙昔，夜語響山房。古人當大謬，噪索失其常。
J23nB135_p0586c04║夫子獨何得，坦率追羲皇。乃為任重器，愈抑道愈昌。
J23nB135_p0586c05║作詩以壽君，他日未易量。功成徑歸來，復此山水傍。
J23nB135_p0586c06║幅巾青杖竹，卒歲以徜徉。
J23nB135_p0586c07║石門文字禪卷第二