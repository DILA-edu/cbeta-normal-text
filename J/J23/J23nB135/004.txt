J23nB135_p0591c01║石門文字禪卷第四
J23nB135_p0591c02║宋江西筠溪石門寺沙門釋德洪覺範著
J23nB135_p0591c03║門人覺慈編錄毘陵天甯法雲堂校
J23nB135_p0591c04║古詩
J23nB135_p0591c05║同敦素沈宗師登鍾山酌一人泉
J23nB135_p0591c06║鍾山對吾戶，春曉開煙鬟。白雲峰頂泉，紺碧生微瀾。
J23nB135_p0591c07║經年未一酌，對客愧在顏。兩翁亦超放，瘦策容躋攀。
J23nB135_p0591c08║大千寄一瞬，境靜情亦閑。是時天慘憺，佳處多遺刪。
J23nB135_p0591c09║立談共嘲謔，豪氣破天慳。臨川冰玉清，風流繼東山。
J23nB135_p0591c10║茲游適所願，但恨無弓彎。東陽丘壑姿，癡絕膽亦頑。
J23nB135_p0591c11║孤坐巉絕處，掉頭不肯還。天風吹笑語，響落千嵒閒。
J23nB135_p0591c12║歸來數清境，但覺毛骨寒。從君乞秀句，端為刻斕斑。
J23nB135_p0591c13║敦素坐誦公袞烏臼樹絕句，歎愛不已。其詩云：
J23nB135_p0591c14║三年逐客弄湘流，華氣遮欄兩鬢秋。秪有荒
J23nB135_p0591c15║寒江上樹，尚成詩句聚眉頭。成此寄之。
J23nB135_p0591c16║我不識公袞，時時見醉墨。愛其吐詞氣，人品極英特。
J23nB135_p0591c17║君看句中眼，秀卻天下白。前輩風流盡，尚復餘此客。
J23nB135_p0591c18║世議隘不容，道山歸未得。三年謫湘楚，妙語敵山色。
J23nB135_p0591c19║歸來大江南，聲價長籍籍。我亦不羈人，夢境聊戲劇。
J23nB135_p0591c20║要當徑尋君，已辦登山屐。想見一禿翁，攫攘吾輩側。
J23nB135_p0591c21║提舉范公開軒面鍾山，名曰寸碧索詩。
J23nB135_p0591c22║湖山煙翠層，千葉青蓮拆，公家蓮菂閒，如眼不自覿。
J23nB135_p0591c23║一登功名途，富貴相追迫，開軒延爽氣，拄笏望秀色。
J23nB135_p0591c24║鍾山盤萬丈，雲破見尾脊。殷勤度邑屋，分此一寸碧。
J23nB135_p0591c25║升空帶青小，撐漢螺髻出。我亦個中人，登覽增眼力。
J23nB135_p0591c26║知公寓逸想，喧不礙岑寂。給札令賦詩，相顧愕坐客。
J23nB135_p0591c27║愧無莫雲詞，涴公雪色壁。
J23nB135_p0591c28║次韻彥由見贈
J23nB135_p0591c29║華亭富文物，最後機與雲，妙年翰墨場，唾手立奇勳。
J23nB135_p0591c30║萬物鼻一堊，馳掃數揮斤。道人出塵者，一見過所聞。
J23nB135_p0592a01║置之緇衣林，玉石宛自分。能將霅溪晝，解追青龍氳。
J23nB135_p0592a02║超然勁高節，冰雪看此君。故應知見熟，玉骨久受熏。
J23nB135_p0592a03║天眼視浮俗，爭奈空煎焚。我尋住山侶，識子吳江濆。
J23nB135_p0592a04║人生各有適，未易分黠嚚。風物亦自私，草木俱忻忻。
J23nB135_p0592a05║何當斷岸塢，賡歌蒼石垠？我詩無傑句，愧子才逸群。
J23nB135_p0592a06║此篇頗尚有，句意雅而文，把玩值清月，林影白紛紛。
J23nB135_p0592a07║高懷亦自放，豈以我輩云，君看功名事，真如過耳蚊。
J23nB135_p0592a08║行將挂社籍，蓮沼開奇芬，勞君讀此詩，正如蕕與薰。
J23nB135_p0592a09║與嘉父兄弟別於臨川復會毗陵
J23nB135_p0592a10║君家兄弟萬人傑，何止才容誇兩絕？憶昨江南山盡
J23nB135_p0592a11║頭，西津渡口曾相別。君時慘然縗制中，行將扶護歸
J23nB135_p0592a12║吳越，我亦買舟還故山。社燕秋鴻那忽說？客中不覺
J23nB135_p0592a13║舟壑走，邇來飄忽經歲月，毗陵那料又相逢，喜君美
J23nB135_p0592a14║髯冰玉頰。竹軒堆髻話臨川，清論無窮如鋸屑。意消
J23nB135_p0592a15║已覺在秋鄉，坐令五月失炎熱。歸來喜甚不成寐，起
J23nB135_p0592a16║步空庭聽風葉。念君姓名懸睿想，吳江未可停舟楫，
J23nB135_p0592a17║欲看騕褭付王良，相鼎煩君為調燮。平生無求任所
J23nB135_p0592a18║見，往往撩人面紅冽。恃君猶作故人看，此詩聊當名
J23nB135_p0592a19║紙謁。
J23nB135_p0592a20║法雲同王敦素看東坡枯木
J23nB135_p0592a21║此翁胸次足江山，萬象難逃筆端妙，君看壁閒耐凍
J23nB135_p0592a22║枝，煙雨楂芽出談笑。想當卻立磐礡時，醉魂但覺千
J23nB135_p0592a23║嵒曉，恨翁樹閒不畫我，擁衲扶笻送飛鳥。併作玄沙
J23nB135_p0592a24║息影圖，禪齋長伴爐煙裊。王郎自是玉堂人，風流合
J23nB135_p0592a25║受鶯花繞。何為愛此枯瘦櫱？嗜好果超凡子料，為君
J23nB135_p0592a26║援筆賦新詩，詩成一笑塵寰小。
J23nB135_p0592a27║送訥上人游西湖
J23nB135_p0592a28║西湖招提三百六，佳處如春在眉目，一番雨過吞青
J23nB135_p0592a29║空，萬頃無波鴨頭綠。望湖樓閣獨自登，煙霏向背攢
J23nB135_p0592a30║寒谷，想見襄陽孟浩然，此中有句不容續。道人生長
J23nB135_p0592b01║西山阿，骨清氣明韻拔俗，久居京國厭塵土，一夕歸
J23nB135_p0592b02║心俊如鵠。明窗為君研破硯，落筆轉頭風雨速，龍山
J23nB135_p0592b03║深處如定居，就彼結鄰容我卜。
J23nB135_p0592b04║送僧游泗洲
J23nB135_p0592b05║濁流一千里，快寫如建瓴。解舟東灣橋，晝夜不得停。
J23nB135_p0592b06║忽驚萬頃碧，一舉當眼青。自推舴艋窗，出步楊柳汀。
J23nB135_p0592b07║精神覺蕭散，鶴雛生趐翎。僧伽坐閱世，層崖登青冥。
J23nB135_p0592b08║生涯亦何有？隨處懸盂瓶。洗心依老宿，湛意終殘經。
J23nB135_p0592b09║回頭大梁夢，塵跡俱彫零。余亦厭久客，行趁東揚舲。
J23nB135_p0592b10║會宿淮山陽，話此遭熏蒸。看君新句法，霜刀新發硎。
J23nB135_p0592b11║余過山谷，時方睡覺，且以所夢告余命賦詩，因
J23nB135_p0592b12║擬長吉，作春夢謠。
J23nB135_p0592b13║芭蕉莫寒心欲折，密燭華光清夜白。春風吹夢正扶
J23nB135_p0592b14║搖，樹高墮落銀蟾穴。青鸞睡穩雲委地，桂葉初齊香
J23nB135_p0592b15║不竭。千門萬戶金碧開，時時忽見如花妾。心清別殿
J23nB135_p0592b16║聞鐘音，覺來殷枕哀怨聲。月廊花影無人問，金鴨香
J23nB135_p0592b17║消風過亭。
J23nB135_p0592b18║郭祐之太尉試新龍團索詩
J23nB135_p0592b19║政和官焙雨前貢，蒼璧密雲盤小鳳，京華誰致建溪
J23nB135_p0592b20║春？睿恩分賜君恩重。綠楊院落春晝永，碧砌飛花深
J23nB135_p0592b21║一寸，門下賓朋還畢集，碾聲驚破南窗夢。高情愛客
J23nB135_p0592b22║手自試，春霧腳縈雪花湧，聚觀詩膽已開張，欲啜睡
J23nB135_p0592b23║魔先震恐。我有僧中富貴緣，此會風流真法供，定花
J23nB135_p0592b24║磁盂何足道？分嘗但欠纖纖捧。七杯清風生兩腋，月
J23nB135_p0592b25║脅澄魂誰與共？戲將妙語敵甘寒，詩成一弔盧仝塚。
J23nB135_p0592b26║戒壇院東坡枯木張嘉夫妙墨童子，告以僧不
J23nB135_p0592b27║在不可見，作此示汪履道。
J23nB135_p0592b28║雪裏壁間枯木枝，東坡戲作無聲詩。霅川謫仙亦豪
J23nB135_p0592b29║放，酒闌為吐煙雲詞。鬧傳秀色絕今古，正如四月出
J23nB135_p0592b30║盆絲。老僧遮護不許見，敲門游客遭慢欺。我來擬看
J23nB135_p0592c01║亦乘興，興盡卻還君勿嗤。
J23nB135_p0592c02║次韻太學茂千之
J23nB135_p0592c03║君詩清絕若冰壺，讀之六月失煩暑。我雖好吟無逸
J23nB135_p0592c04║才，空有千篇俗於土。料君肺腸飽清秋，馭風騎氣無
J23nB135_p0592c05║何游。投毫欲和先噪吻，詩源慳澀勞拔搜。吾廬題者
J23nB135_p0592c06║遍今古，今古當以君為優。我今即死且無愧，先生未
J23nB135_p0592c07║識真吾羞。
J23nB135_p0592c08║蔡老有志好學識，面于京師，作此示之。
J23nB135_p0592c09║道人西嶽來，氣與秋爭曉。讀書如壁月，罅隙必委照。
J23nB135_p0592c10║當從賢俊游，運斤端得妙。儻明句中眼，王良控騕褭。
J23nB135_p0592c11║嗟余老漸衰，綠髮亦加少。喜君解妙處，見博而知要，
J23nB135_p0592c12║錄余一千篇，正可付一笑。同歸漳水垠，乘月荅清嘯。
J23nB135_p0592c13║睡起山花開，脫履萬事了。
J23nB135_p0592c14║金陵吳思道居都城，面城開軒，名曰橫翠，作此
J23nB135_p0592c15║贈之。
J23nB135_p0592c16║醉穩琴無絃，乃得琴中意。詩髯軒無山，而有看山味。
J23nB135_p0592c17║青山隨意有，那復問城市？醉眼看雉堞，便覺是橫翠。
J23nB135_p0592c18║因以名吾軒，坐臥增爽氣，春花解言語，風松中宮徵，
J23nB135_p0592c19║我來不能辨。夕陰滿窗几，頗怪靈鷲峰，顛狂復飛至。
J23nB135_p0592c20║清嘯呼白猿，愧我非慧理，戲題五字詩，平淡出奇偉。
J23nB135_p0592c21║君應意挑戰，詎敢摩其壘？大勝賦予虛，誇詞託亡是。
J23nB135_p0592c22║余將北游留海昏，而餘祐禪者自靖安馳來覓
J23nB135_p0592c23║詩。
J23nB135_p0592c24║莫煙重山翠，微風壯松悲。吾為五頂游，稅駕修水湄。
J23nB135_p0592c25║阿餘幽國來，細路盤顛危。褁飯夜兼程，杖笠寒相追。
J23nB135_p0592c26║入門一調笑，如獲璧與珪。問來何所欲？雅意在詩詞。
J23nB135_p0592c27║念余綠髮日，不減子輩癡。是中有何好？迷著不自知。
J23nB135_p0592c28║敗煤磨破硯，凍筆時呵之。詩成思掀豁，熟讀忘倦疲。
J23nB135_p0592c29║乃知少年病，根蒂老未移。雙林古禪宇，檀越多孝慈。
J23nB135_p0592c30║明年東游還，買山縛茅茨，市蔬近易致，紅飯熟夜炊。
J23nB135_p0593a01║得飽即甘寢，萬事付兒嬉。子輩當從我，林麓相追隨。
J23nB135_p0593a02║十年何足道，樂死以為期。
J23nB135_p0593a03║游薦福題淺沙泉
J23nB135_p0593a04║六月稻田龜兆坼，十日愁霖潦翻室。試來嵒下酌此
J23nB135_p0593a05║泉，奇寒一泓無減溢。以杯浮之著沙石，戲投鮒魚露
J23nB135_p0593a06║尾脊。誰令空階響環珮，臥聽泠然心境寂。詩成窗戶
J23nB135_p0593a07║濕空翠，便覺西山排闥入。
J23nB135_p0593a08║嶽中暴寒凍損呻吟
J23nB135_p0593a09║由心有癡愛，癡愛乃有業，因業疾病生，痛此百骨節。
J23nB135_p0593a10║聲相成呻吟，齒頰空咬齕，側眠看圜扉，以手枕匣褉。
J23nB135_p0593a11║觀此心無形，安得有業結？業結如空華，病寧有枝葉？
J23nB135_p0593a12║方作是念時，顛倒想即滅。心造古佛樣，路入法界轍，
J23nB135_p0593a13║稽首甘露味，銷此煩惱熱。
J23nB135_p0593a14║御手委廉訪守貳監勘釗慶裕。二十三日，復收
J23nB135_p0593a15║入禁，將入獄憂無人供飯，有銀一兩錢六百，
J23nB135_p0593a16║以付來勝。甫勝甫曰：此止可辦，半月過此如
J23nB135_p0593a17║何？余默計曰：有官飯耳。
J23nB135_p0593a18║出嶽未兩月，單身寄孤館，別甑容搭餾，酬以滌碗盞。
J23nB135_p0593a19║那知復入獄，親舊無半眼，但餘半月糧，何以供歲晏？
J23nB135_p0593a20║摩娑沒柄杓，准擬喫官飯，來生空斂眉，其室亦喟歎。
J23nB135_p0593a21║叢林明白老，寰宇洪覺範。所至神物護，爾輩見不慣。
J23nB135_p0593a22║我說此偈已，萬象俱稱贊。
J23nB135_p0593a23║與黃六雷三
J23nB135_p0593a24║我覓應傭者，忽得黃與雷，結束頗精悍，拱喏駭吾儕。
J23nB135_p0593a25║從余今幾日，臨事見肺懷，立身守中直，勿自無疑猜。
J23nB135_p0593a26║為奴不欺主，乃是廊廟材，何必弄筆語，然後為賢哉。
J23nB135_p0593a27║紛紛貴與賤，百年同一杯，弛擔坐亦汝，萬事付浮埃。
J23nB135_p0593a28║超然攜泉侍者來建康獄，慰余甚喜作此。
J23nB135_p0593a29║堂堂福德相，凜凜龍象威，天神護戒足，山鳥曾巢衣。
J23nB135_p0593a30║彌天並輿載，清涼七帝師，其徒今日榮，渠心終笑之。
J23nB135_p0593b01║一缽游人閒，不言行四時，胡為肯至此？驚定心愈疑。
J23nB135_p0593b02║乃知明月淨，曾不憎污池。異哉月旁星，隨逐相因依。
J23nB135_p0593b03║群囚手加額，雀息瞻梵儀，吾亦失沉痾，一笑歡解頤。
J23nB135_p0593b04║次韻雲居詮上人有感
J23nB135_p0593b05║招謗坐多談，近稍遵寡語，仰嗟濁惡世，友道終愧古。
J23nB135_p0593b06║君獨淡無營，誦經如布穀，見人作白眼。此意吾亦與。
J23nB135_p0593b07║十年雲水間，所至每同處。舊游雖陳跡，歷歷尚可數，
J23nB135_p0593b08║更期秋風高，結伴湘山去。我生無寸長，百事仍莽鹵，
J23nB135_p0593b09║不知獨何修，得與君輩伍。無乃造物者，不殺念癡魯，
J23nB135_p0593b10║雲居無所為，粥飯聽鐘鼓，不材獲飽暖，此德荷佛祖。
J23nB135_p0593b11║詩成自誇笑，聞者亦驚顧。已決寡語隄，事過乃知誤。
J23nB135_p0593b12║畢卓臥甕邊，謝琨挑鄰女。見之獨傲然，真情人不怒。
J23nB135_p0593b13║君能識此意，吾語亦可恕。
J23nB135_p0593b14║大圓庵主以九祖畫像遺作此謝之
J23nB135_p0593b15║大圓庵中亦何有？但有草座枯藤枝。朝來壁閒亦圖
J23nB135_p0593b16║畫，何從貌此寧馨兒？髮光抹漆膚琢玉，坐睡俛然方
J23nB135_p0593b17║拄頤。當時兩腳不肯舉，今雖有口如當時，知誰逸想
J23nB135_p0593b18║寓此意，必也高人非畫師。我遭俗瞋坐多語，坐客厭
J23nB135_p0593b19║處終不疑。興來曳杖出門去，路窮回反無澗谿。見之
J23nB135_p0593b20║心怍有愧色，君以贈我聊鍼之，亦知褊心當服韋，命
J23nB135_p0593b21║車何必先鋒為？從今靖然痛堅捍，正恐習氣時決隄，
J23nB135_p0593b22║細看忽憶孔北海，曾讀曹瞞禁酒詞。
J23nB135_p0593b23║送凝上人
J23nB135_p0593b24║我生風韻無塵埃，揚清激濁心不回。少年不忍混白
J23nB135_p0593b25║黑，出言動輒為身災。突汀出岸水必拍，喬木穎林風
J23nB135_p0593b26║必摧。乃知此世要不免，毀譽於吾何有哉？君今欲脫
J23nB135_p0593b27║此等憂，獻君一策真良謀。人言白璧為石頭，唯唯慎
J23nB135_p0593b28║莫分劣優。坐中亦復發一語，眾將環視如仇讎。此策
J23nB135_p0593b29║簡截君牢收，飽食熟睡且隨流。泛然四海無不可，人
J23nB135_p0593b30║將愛與君同游。
J23nB135_p0593c01║謝李商老伯仲見過
J23nB135_p0593c02║破屋如馬廄，楚囚亦王尼，名士連璧來，下馬氣吐霓。
J23nB135_p0593c03║論高玉屑鋸，意妙雞駭犀，君看八尺姿，一尾抹萬蹄。
J23nB135_p0593c04║弟昆清淨妍，俱當藉金閨，胡為披白帢，作隊趨塵泥。
J23nB135_p0593c05║漏風駝止臥，跨海鶻方棲。何時對陛下，道與稷离齊，
J23nB135_p0593c06║功成歸修水，春風雨一犁。嗟余世不要，所至值澗溪，
J23nB135_p0593c07║願從諸郎游，日涉長灌畦。
J23nB135_p0593c08║別潛庵源禪師
J23nB135_p0593c09║寶公禁鎖尋常事，形如聚墨非實然。潛庵去眼十五
J23nB135_p0593c10║白，再見敬仰加拳拳。黃龍今代南陽老，而公不減真
J23nB135_p0593c11║耽源。眉須俱荒氣深穩，幻滅都盡光渾圓。公登八十
J23nB135_p0593c12║我纔半，道義乃爾相忘年。西山無時渡漳水，洞壑儼
J23nB135_p0593c13║在眉目前。祝公勿學亮座主，興來徑往呼不旋。
J23nB135_p0593c14║宿宣妙寺
J23nB135_p0593c15║衝虎困頓歸，投枕眠爛熳，夜晴霜月苦，睡美不知旦。
J23nB135_p0593c16║日高披曉綠，萬事付衰懶，百年炊黍久，強半得憂患。
J23nB135_p0593c17║起臨清淺流，白髮不可揀。此生終一壑，形勝已入眼。
J23nB135_p0593c18║明年定來歸，茅屋並崖瞰，掩門無營為，一味工寢飯。
J23nB135_p0593c19║次韻
J23nB135_p0593c20║我昔度漳海，夜浪光熳熳，經旬困掀簸，飲食借日旦。
J23nB135_p0593c21║動輒值墻壁，更覺歸心懶。平生百念灰，但有身為患。
J23nB135_p0593c22║臥看生與死，兩者無可揀。那知故園山，秀色長在眼？
J23nB135_p0593c23║愛此清洌崖，中有山房瞰，會當持老齒，嚼此無沙飯。
J23nB135_p0593c24║三月喜超然至次前韻
J23nB135_p0593c25║楊柳風蕭蕭，芙蕖晴熳熳，水閣試新涼，披衣快清旦。
J23nB135_p0593c26║幽居非養高，一榻聊醫懶，嘿觀四大空，吾復有何患？
J23nB135_p0593c27║上人超詣姿，叢林得精揀，勿嫌白兆村，真是人天眼。
J23nB135_p0593c28║穿雲得得來，其他空非瞰，遂為信宿留，與子同朝飯。
J23nB135_p0593c29║謝忠子出山
J23nB135_p0593c30║道人棄家年最少，毛骨稽山冰雪妙，為余遠出仙廬
J23nB135_p0594a01║峰，雲晴水寒秋自曉。孤風峭世鳳增擊，高誼映人珠
J23nB135_p0594a02║自照，嗟余苦遭夢幻纏，龜囚蠶縛何時了？明朝定向
J23nB135_p0594a03║舊廬歸，想見盤空雲露小。當期半夜立西風，月中拾
J23nB135_p0594a04║取吹來嘯。
J23nB135_p0594a05║示忠上人
J23nB135_p0594a06║啞羊苾芻紛作隊，口吻遲鈍懶酬對。猛公來自知足
J23nB135_p0594a07║天，南山爽氣增十倍。為公放意談海山，神頎透出形
J23nB135_p0594a08║骸外。八月中秋滋露華，千嵒尺璧生光彩。正當刻志
J23nB135_p0594a09║從爐峰，看子穩騎元氣背。
J23nB135_p0594a10║懷忠子
J23nB135_p0594a11║昏花委篝燈，夜雨集梧井。空房嚙飢鼠，壞壁咽寒蚓。
J23nB135_p0594a12║有生獨多艱，念極淚殷枕。親朋勢宜絕，醜惡諱聞聽。
J23nB135_p0594a13║棄遺等苦李，零落如斷梗。忠也新數面，義已到刎頸。
J23nB135_p0594a14║願留廣推擠，守護輕軀命。逐臭寧有理，嗜痂亦天性。
J23nB135_p0594a15║人情骨肉離，道義燕秦并，相逢百憂中，如熱啜甘冷。
J23nB135_p0594a16║氣清秋潑山，韻勝月夕鏡，何時一丘壑？攜子脫塵境。
J23nB135_p0594a17║風林作清嘯，追步千峰頂。
J23nB135_p0594a18║次韻彭子長劉園見花
J23nB135_p0594a19║我昔海山度寒食，雖有花看非故園，今年寒食花又
J23nB135_p0594a20║見，已在故園疑夢魂。虛弦喪氣念前痛，瘴面敢辭增
J23nB135_p0594a21║唾痕，此生流落坐曠達，晚悔坦率加辛勤。覺城老子
J23nB135_p0594a22║天乞我，人品秀拔高摩雲，定應分身在絳闕，想見珮
J23nB135_p0594a23║璫裙褶纁。君看翰墨吐秀句，綠楊春重含朝暾，袖中
J23nB135_p0594a24║功名未暇探，且復行樂追幽欣。陋邦忽見洛陽面，為
J23nB135_p0594a25║誰扶頭清露翻？殘春風日太醇釅，發粧初罷爭迎門？
J23nB135_p0594a26║豐肌忍調獺髓醫，笑渦尚初紅潮溫。謫仙點筆風雨
J23nB135_p0594a27║疾，少陵眼寒煙霧昏。公獨寓之一戲耳，寧用解語方
J23nB135_p0594a28║佐尊？夜深秉燭花不睡，飲到落月窺金盆。情鍾耳熱
J23nB135_p0594a29║意一折，賦詩遶紙風雷奔。詩成我讀輒起舞，自忘首
J23nB135_p0594a30║禿衣紲柈。泠然馭風欲仙去，引手便覺天可捫。歸來
J23nB135_p0594b01║僵臥數屋角，萬象困頓天不言。
J23nB135_p0594b02║石門中秋同超然鑒忠清三子翫月
J23nB135_p0594b03║三年竄南荒，兩過中秋夕。月不棄羈囚，高義照罅隙。
J23nB135_p0594b04║凜如寢雪霜。但覺炎瘴失，夢清不敢歸，鯨浪濺天白，
J23nB135_p0594b05║中原一轉首，心折數弟嫉，遙知亦念我，看至玉輪側，
J23nB135_p0594b06║有生窮至此，甘作死生隔。今年又中秋，氣味如夙昔。
J23nB135_p0594b07║筠溪遶茅廬，波影登几席，危磴通石門，高眺屢顧陟。
J23nB135_p0594b08║空山夜氣升，草木正蓊鬱，超然凜清臞，可即不可及。
J23nB135_p0594b09║華紛落無餘，但見霜露實。三子新間舊，學問川增益，
J23nB135_p0594b10║駿氣不受羈，奔颿初伏櫪。人生一大夢，聚散兩戲劇。
J23nB135_p0594b11║境豈妍鄙哉？而心自南北。忽驚西樓高，含光下注射。
J23nB135_p0594b12║林葉動流永，楯瓦粲佳色，翩然步修徑，杖履草露濕。
J23nB135_p0594b13║地坐闃無人，但聞蟲唧唧，清境難抱石，秀句為收拾。
J23nB135_p0594b14║明年當復和，勝踐要綴續，晴陰萬里同，世路致欣戚。
J23nB135_p0594b15║付與市朝人，舉酒相歎息，月雖默不言，涇渭視喧寂。
J23nB135_p0594b16║見蔡儒效
J23nB135_p0594b17║一昨海外歸，盡見故山侶。夫子獨未見，夢想識風度。
J23nB135_p0594b18║今日復何日？乃獲抵掌語，猶疑是夢中，驚定無所睹，
J23nB135_p0594b19║欣然誦新詩，句法雜今古，初如涉微波。沙石俯可數，
J23nB135_p0594b20║忽驚鋒刃攢，凜然為毛豎，可讀不可識，森嚴開武庫，
J23nB135_p0594b21║百態出俄頃，春破賴綴補，詞高殆天得。那借江山助
J23nB135_p0594b22║人間有此客，而使衣涴土？君看絳闕姿，矯不受控御。
J23nB135_p0594b23║大言惷上商。坐此得齟齬，天公聊戲之。一官良蹇寓，
J23nB135_p0594b24║天風吹綠鬢。醉眼蓋寰宇，閻浮一漚耳。是身等唾霧，
J23nB135_p0594b25║功名付揶揄。富貴我劇具，道山弱水上，凝睇隔煙雨。
J23nB135_p0594b26║夜晴覺天多。月好笑起舞。引手挽醉袂，恐騎紫雲去。
J23nB135_p0594b27║余自太原還匡山，道中逢澤上人，與至海昏山
J23nB135_p0594b28║店有作。
J23nB135_p0594b29║凶衰不祥憂患變，臥念余生真自厭，向時衣裓識天
J23nB135_p0594b30║香，朅來唾痕餘瘴面。故人訶譏豈忽聞？新交推擠不
J23nB135_p0594c01║容喘。子獨心翔異眾人，追逐南來不辭遠。重逢難取
J23nB135_p0594c02║夢中物，一懽且喜身俱健，忽憶南荒海外時，敢料北
J23nB135_p0594c03║山松下見。鶯唇清滑柳困頓，醉人春色初醇釅，莫涼
J23nB135_p0594c04║香霧滿村落，軒包到榻眠山店。我已歸休萬事足，但
J23nB135_p0594c05║餘老眼遮黃卷，靜時頎紹痛誡我，先須從此焚破硯。
J23nB135_p0594c06║念子懷親渡大江，枝葉行復登淮甸，分攜一語有精
J23nB135_p0594c07║神，行藏直使珪無玷。
J23nB135_p0594c08║十六夜示超然
J23nB135_p0594c09║山深久不晴，領略三伏暑，夜涼聞風泉，疑作空階雨。
J23nB135_p0594c10║但覺紙窗明，不知山月吐，階除偶獨立，滿庭浩風露。
J23nB135_p0594c11║室閒門未掩，時有飛螢度，餘生願俱子，萬壑千巖處。
J23nB135_p0594c12║艱難百憂中，長恐此心負，今宵復對榻，樂事遽如許。
J23nB135_p0594c13║地偏心亦遠，喜俗憂自去，風光如輞川，窈窕辛夷塢。
J23nB135_p0594c14║以短暴弟長，正坐功名誤，何如廬山陰？一水斷世路。
J23nB135_p0594c15║持遠兩鏡臨，於中可無睹。此詩若散緩，熟讀有奇趣，
J23nB135_p0594c16║便覺陶淵明，彷彿見眉宇。
J23nB135_p0594c17║瑜上人自靈石來求鳴玉軒詩會予斷作語，復
J23nB135_p0594c18║決隄作一首。
J23nB135_p0594c19║道人去我久，書問且不數，聞余竄南荒，驚悸日枯削。
J23nB135_p0594c20║安知跨大海，往反如入郭。譬如人弄潮，覆卻甚自若。
J23nB135_p0594c21║旁多聚觀者，縮項膽為落。僻居少過從，閒庭墮鬥雀。
J23nB135_p0594c22║手倦失輕紈，扣門誰剝啄？開關忽見之，但覺瘦矍鑠。
J23nB135_p0594c23║立談慰良苦，兀坐敘契闊。誰持稻田衣，包此翦翎鶴？
J23nB135_p0594c24║遠來殊可念，此意重山嶽。悃愊見無華，語論出稜角。
J23nB135_p0594c25║為余三日留，頗覺解寂寞。忽然欲歸去，破裓不容捉。
J23nB135_p0594c26║想見歷千峰，細路如遺索。相尋固自佳，乞詩亦不惡。
J23nB135_p0594c27║而余病多語，方以默為藥。寄聲靈石山，詩當替余作。
J23nB135_p0594c28║便覺鳴玉軒，跳波驚夜壑。
J23nB135_p0594c29║余所居寺前，有南澗澗，下淺池，每至其上，未嘗
J23nB135_p0594c30║不誦柳子厚南澗詩，又恨東坡不和，乃和示
J23nB135_p0595a01║超然。
J23nB135_p0595a02║駮雲漏微日，諸峰猿曉時，飛檐寄木杪，晴瓦暗差差。
J23nB135_p0595a03║意行愛倉涼，地坐休頓疲。哀蟬尚泣露，積水欲生漪。
J23nB135_p0595a04║瘴痾餘睡色，破裓老垂垂。心事世途誤，風神丘壑宜。
J23nB135_p0595a05║高標誰對我？白鳥深自知。重來應邂后，歸去不須期。
J23nB135_p0595a06║追和帛道猷一首（并序）
J23nB135_p0595a07║山陰帛道猷詩寄道一，有相招之意曰：連峰數千
J23nB135_p0595a08║里，修竹帶平津。雲過遠山翳，風來梗荒榛。茅茨隱
J23nB135_p0595a09║不見，雞鳴知有人。閑步踐其徑，處處見遺薪。始知
J23nB135_p0595a10║百世下，亦有上皇民。政和六年正月十日，余已定
J23nB135_p0595a11║居九峰，而超然輩皆在已，無所羨特味猷詩，追繼
J23nB135_p0595a12║其韻，使諸子和之。
J23nB135_p0595a13║永懷山陰老，漱流味餘津，幽尋見蘭叢，蒼然出荊榛。
J23nB135_p0595a14║便欲即之語，忘其千歲人。歸休正吾志，理順如析薪。
J23nB135_p0595a15║夜舂博飯喫，猶勝海南民。
J23nB135_p0595a16║次韻公弱寄胡強仲
J23nB135_p0595a17║念昔謫海南，路塵吹瘴風，未即棄溝壑，尚在拴索中。
J23nB135_p0595a18║親朋半天下，萬里不一逢。髯胡豈有罪？乃肯與我同。
J23nB135_p0595a19║情親等昆弟，使令惟西東。時為解我語，道大自不容。
J23nB135_p0595a20║邵陽雨中別，涕淚落無從。我伴有形影，渠歸無僕僮。
J23nB135_p0595a21║三年鍛百巧，遂成瘖與聾。今日復何日？嶽寺聞樓鐘。
J23nB135_p0595a22║聚觀迎萬指，登睫排千峰，黃泉天復見，白骨肉已重。
J23nB135_p0595a23║髯雖未對面，音問已喜通。夫子佐岣嶁，有道如葛洪。
J23nB135_p0595a24║筆力扛九鼎，奇語出遽匆。長篇春爭麗，送我歸新豐。
J23nB135_p0595a25║且約老南嶽，幅巾追瘦笻，拊手輒大笑，此計隨虛空。
J23nB135_p0595a26║山林當付我。君事侯與公，麒麟未易系，健鶻那可籠？
J23nB135_p0595a27║重陽後同鄒天錫登滕王閣
J23nB135_p0595a28║閑中過卻重陽節，江城風雨吹黃葉，與君來游亦偶
J23nB135_p0595a29║然，聚立西偏讀豐碣，憑欄眼界得天多，雨腳明邊飛
J23nB135_p0595a30║鳥滅，西山向人亦傾倒，犯雲爭來獻層疊。未歸負負
J23nB135_p0595b01║無可言，相視心知慚在頰，會當卻立雲生處，縱望晴
J23nB135_p0595b02║江生雉堞，尚喜清游不屬人，故作此詩相暖熱。
J23nB135_p0595b03║次韻天錫提舉
J23nB135_p0595b04║攜僧登芙蓉，想見綠雲徑，天風吹笑語，響落千巖靜。
J23nB135_p0595b05║戲為有聲畫，畫此笑時興，夙習嗟未除，為君起深定。
J23nB135_p0595b06║蜜漬白芽薑，辣在那改性？南歸亦何有？自負蘆圌柄，
J23nB135_p0595b07║舊居懸水旁，石室如仄磬，行當洗過惡。佛祖重皈命，
J23nB135_p0595b08║念君別時語，皎月破昏瞑，蠅頭錄君詩。有懷時一詠。
J23nB135_p0595b09║次韻吳提句重九
J23nB135_p0595b10║朝來多爽氣，柱笏望西山，看君此標致，合在臺閣閒。
J23nB135_p0595b11║賴有宗之輩，文字相往還，遙知醉九日，紅潮生玉顏。
J23nB135_p0595b12║嗟予抱瘴痾，古寺長閉關，亦復把霜蕊，行嗅賞餘閑。
J23nB135_p0595b13║琢詩償清境，索句常苦艱，愛君吐雲詞，端為破天慳。
J23nB135_p0595b14║氣勝起疲墮，語妙鐫老頑，正當作小字，明窗寫斕斑。
J23nB135_p0595b15║勸學次徐師川韻
J23nB135_p0595b16║揭陽濱瘴海，苦霧搏蠻煙，自古無衣冠，安得禮義傳？
J23nB135_p0595b17║韓子見而歎，豈是終棄捐？選士得趙德，講學與周旋，
J23nB135_p0595b18║遂為鄉里榮士，慕舊而先，卻後三十載，才者森排肩，
J23nB135_p0595b19║東甌贅華夏。西漢為邊沿，民俗號殷富，亦有佳林泉。
J23nB135_p0595b20║黠者事商販，樸者工力田。自隋迄于唐，稍知慕華軒。
J23nB135_p0595b21║乃有歐陽主，粹然而出焉。古文有師法，學問知淵源。
J23nB135_p0595b22║其後賢者至，雜遝盛中原。至今號多士，富貴爭熏天。
J23nB135_p0595b23║江南佳麗地，南昌富山川。幽谷抱歐峰，西山秀氣連。
J23nB135_p0595b24║地靈秘奇運，當有命世賢。山輝玉韜石，水媚珠懷淵。
J23nB135_p0595b25║君看烏衣裏，俊雅爭清妍。治朝開三舍，精揀無遺篇。
J23nB135_p0595b26║幸當勤燈火，無忘臨簡編。會看起白屋，寧遭犯青錢。
J23nB135_p0595b27║大當到三事，小當步八磚。趙德歐陽生，豈獨令居前？
J23nB135_p0595b28║努力各自勵，請視徐子言。窮耕有惡歲，惰農無豐年。
J23nB135_p0595b29║言小可喻大，歲晏宜勉旃。
J23nB135_p0595b30║送文中北還
J23nB135_p0595c01║瘴海夜成焰，鬼關晝常陰，柵廬餘百家，閒見椰子林。
J23nB135_p0595c02║居人例椎髻，豹狼而衣襟。語言不可讀，冥目以意尋，
J23nB135_p0595c03║居然不可解，欲問返如瘖。君持使者節，風彩動雲岑。
J23nB135_p0595c04║軒渠笑時語，萬籟轉笙琴。余方臥圜土，跫然欣足音。
J23nB135_p0595c05║相逢春脫手，歸意不可擒。便覺暮雨山，掃空煙翠深。
J23nB135_p0595c06║袍褲洗羊負，項背逃芒針。乃爾徑去亟，翩翩出籠禽。
J23nB135_p0595c07║津渡已撾鼓，高帆摩天心。行矣勿作惡，萬事付醉吟。
J23nB135_p0595c08║當會西林下，相對說如今。
J23nB135_p0595c09║次韻彭子長僉判二首
J23nB135_p0595c10║我窮親舊絕，君來殆天遣。度關一句妙，不撥機自轉。
J23nB135_p0595c11║令人意頹然，盎如醉黎衍（黎人謂飲酒為衍也）。新詩麗吳姬，霧
J23nB135_p0595c12║鬢風前卷。細看發豪放，川奔驚地喘。才高那可妒？默
J23nB135_p0595c13║念耳自反。不禁數餘年，三眠蠶欲繭。思君誰與同？月
J23nB135_p0595c14║度微雲淺。
J23nB135_p0595c15║愁如羊公鶴，氋氃費推遣，心如旋磨驢，日夜團欒轉。
J23nB135_p0595c16║夫子為譏訶，譬說頗蔓衍，愁心得少休，忽作象鼻卷。
J23nB135_p0595c17║出門無所詣，地坐息疲喘。路窮輒一笑，興盡復回反。
J23nB135_p0595c18║風光聞布穀，人家初煮繭。倚藤望九峰，層疊分濃淺。
J23nB135_p0595c19║重會大方禪師
J23nB135_p0595c20║霜顱玉骨眉有稜，孤風照人虔敬增，寒松撼空夜瑟
J23nB135_p0595c21║瑟，古井吞秋波不興。天柱峰前額加手，一別十年彈
J23nB135_p0595c22║指久。嗟予塵土化征衣，愛君坐中舟壑走。繩床為拂
J23nB135_p0595c23║兩頭塵，響荅空巖笑語新。人間何從得此客？解令寒
J23nB135_p0595c24║谷夜生春。
J23nB135_p0595c25║大方寺送祖超然見道林方等禪師
J23nB135_p0595c26║道林一身渾是德，別來遙知頷髭白，尚記山房夜語
J23nB135_p0595c27║時，睡笑訶譏盡秋色。黃龍開二甘露門，靈源方等真
J23nB135_p0595c28║弟昆，道林真珠撒羅帳，昭默霧豹方埋文。鵝王自應
J23nB135_p0595c29║能擇乳，飛黃頷得王良馭。東風吹散嶽山雲，道人明
J23nB135_p0595c30║日當歸去。故人若問老垂垂，為言肘骨露麻衣。赤頭
J23nB135_p0596a01║已作齊眉雪，自提風帽海山歸。
J23nB135_p0596a02║義牯
J23nB135_p0596a03║快山山淺亦有虎，時時妥尾過行路，一豎地坐牧兩
J23nB135_p0596a04║牯，以箠捶地不知顧。虎搏豎如鷹搦兔，兩牯來奔虎
J23nB135_p0596a05║棄去，回往荷庠挨老樹，牯相喘視同守護。虎竟不能
J23nB135_p0596a06║得此豎，豎雖不救牯無負，一村囂傳共鳴鼓，而虎已
J23nB135_p0596a07║逃不知處。嗟乎異哉兩大武，高義可與貫高伍。令走
J23nB135_p0596a08║仁義名妤古，臨事真情乃愧汝。此事可信文公語，為
J23nB135_p0596a09║君落筆敏風雨。
J23nB135_p0596a10║石門文字禪卷第四