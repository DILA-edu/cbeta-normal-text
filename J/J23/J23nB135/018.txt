J23nB135_p0659b01║石門文字禪卷第十八
J23nB135_p0659b02║宋江西筠溪石門寺沙門釋德洪覺範著
J23nB135_p0659b03║門人覺慈編錄毘陵天甯法雲堂校
J23nB135_p0659b04║贊
J23nB135_p0659b05║釋迦出山畫像贊（并序）
J23nB135_p0659b06║秦越人之於醫，望見知死生；老潘之於墨，摸索知精
J23nB135_p0659b07║粗。蓋其不傳之妙，無地寄語默也。歐陽文忠公曰：小
J23nB135_p0659b08║字遺教經，雖不著書者之名，然非羲之莫能作也。予
J23nB135_p0659b09║閱錢樂道家所蓄釋迦文佛出山像，雖不主名，然非
J23nB135_p0659b10║道子莫能作也，以其筆意之著也。樂道人品甚高，鐵
J23nB135_p0659b11║書血食之後，其沉信痛敬所致，像之寄寓，決非苟然，
J23nB135_p0659b12║拜手稽首。贊曰：
J23nB135_p0659b13║遍大海味，具於一滴；盡法界身，足於纖埃。佇思則燈
J23nB135_p0659b14║王之座不能入毗耶之室，斂念則彌勒之門彈指即
J23nB135_p0659b15║開。惟我鼻祖釋迦和尚，初出雪山，即示此像，以百千
J23nB135_p0659b16║億微塵數身、九十七大人之相，頓入毫端三昧，而幻
J23nB135_p0659b17║此一幅之上，垂手跣足，頂螺頷絲，超然靜深出三界
J23nB135_p0659b18║癡，如浩蕩春寄於纖枝，如清涼月印於盆池。鏤冰琢
J23nB135_p0659b19║雪，我作贊詞，關空鎖夢，夫子其牢蓄之。
J23nB135_p0659b20║漣水觀音畫像贊（并序）
J23nB135_p0659b21║大觀四年春二月戊子之夕，病比丘德洪纍然臥縲
J23nB135_p0659b22║絏之中。夢至一處，庭宇闃然，有僧導入室中，舉燭視
J23nB135_p0659b23║壁，間有鍾山寶公菩薩之像，意欣然欲得之，而像輒
J23nB135_p0659b24║自墮手中。復展視之，則化為十二面觀音慈嚴之相，
J23nB135_p0659b25║心大驚異，遂覺已三鼓矣。三月甲辰，南州德逢上人
J23nB135_p0659b26║以書來訊，且曰：「吾以衣缽遣僧詣漣水畫觀音像至，
J23nB135_p0659b27║其莊嚴妙天下之手。」德洪追憶前事，問其遣僧之日，
J23nB135_p0659b28║乃其得夢之夕，因自感歎菩薩以大悲等慈，哀憐照
J23nB135_p0659b29║臨，如是昭著其恩，何德以報之？惟以筆舌言詞，喻海
J23nB135_p0659b30║之深、誇日之明耳。謹稽首為之贊曰：
J23nB135_p0659c01║稽首淨聖甘露門，無量勝身遍沙界，應諸眾生心所
J23nB135_p0659c02║求，譬如春色花萬卉。西方肅殺憂愁地，故住寶陀落
J23nB135_p0659c03║伽山，此方教體在音聞，故稱名者得解脫。一切眾生
J23nB135_p0659c04║殺心盛，癡暗不見不發心，故現鷹巢蚌蛤中，亦作畫
J23nB135_p0659c05║師畫其像。菩薩豈有種種心，皆其悲願力如是，何人
J23nB135_p0659c06║毫端寄逸想？幻出百福莊嚴身，屹然欲動于光集，譬
J23nB135_p0659c07║如將回紫金山，瞭然欲瞬眾生好，譬如欲圻青蓮花，
J23nB135_p0659c08║蠻奴水王來獻誠，想見細雨天花落。眾生五濁熱惱
J23nB135_p0659c09║中，色欲愛見所熏炙，忽然睹此寶月相，一切毛孔皆
J23nB135_p0659c10║清淨。成此不思議功德，皆因上人心所獻。願我早熏
J23nB135_p0659c11║知見香，願我常披慈忍服，願魔障山速崩裂，願大智
J23nB135_p0659c12║慧常現前。心精遺聞證圓通，自然靜極光通達，我當
J23nB135_p0659c13║定如觀世音，一切眾生願如我。
J23nB135_p0659c14║栴檀四十二臂觀音贊（并序）
J23nB135_p0659c15║予蓄四十二臂觀音菩薩之像，如護目睛，今以授其
J23nB135_p0659c16║友李天輔，又為之贊曰：
J23nB135_p0659c17║汝意有言，枯杌作鬼。我心不生，髑髏則水。乃知妄覺，
J23nB135_p0659c18║一法成二，湛然圓明，百千一耳。稽首大士，應物而形，
J23nB135_p0659c19║隨其小大，如谷荅聲。千臂執持，千眼觀照，以無心故，
J23nB135_p0659c20║受用俱妙。臂如青春，藏於化身，隨其枝葉，疏密精神。
J23nB135_p0659c21║唯此瑞相，四十二臂，不越徑寸，莊嚴畢備。清涼寶月，
J23nB135_p0659c22║或慈或威，如欲舉足，花輪乘之；碧螺之間，有佛儼容，
J23nB135_p0659c23║如蟭螟蟲，巢蚊睫中。隱於石間，顯出蚌蛤；以無礙慈，
J23nB135_p0659c24║不擇清濁。我觀震旦，種性猛利，由聞思入，甘露滅地。
J23nB135_p0659c25║願加被我，障盡心開，如觀世音，無礙辯才。我說此偈，
J23nB135_p0659c26║萬象合掌，何以無礙？敲空作響。
J23nB135_p0659c27║華藏寺慈氏菩薩贊（并序）
J23nB135_p0659c28║金陵華藏禪院栴檀慈氏菩薩像相好之工妙天下，
J23nB135_p0659c29║而神異靈感，未易以一二數。居景德寺之後殿，舒王
J23nB135_p0659c30║嘗夢像求易居甚切，既覺而忘之。已而復夢理前事，
J23nB135_p0660a01║公夢中固留之，像則泣下。起而視之，真有淚零，因大
J23nB135_p0660a02║驚異，即迎至華藏之大殿，俄景德寺火一夕而燼。嗚
J23nB135_p0660a03║呼！三災彌淪，大千滅壞，像豈得久留人間世，而痛自
J23nB135_p0660a04║躲免，為此兒戲狹劣相耶？是蓋護法諸天以像之靈
J23nB135_p0660a05║瑞佑之，則然非菩薩意也，其不可以不辨。稽首為之
J23nB135_p0660a06║贊曰：
J23nB135_p0660a07║何人寄逸想，游戲浮漚間，以如幻之力，刻此旃檀像。
J23nB135_p0660a08║坐令眾妙好，秀發千花中。天冠束紺髮，銖衣絡華鬘，
J23nB135_p0660a09║種種妙莊嚴，成此功德聚。當時億萬種，感極則悲號。
J23nB135_p0660a10║樓觀出談笑，祕護百寶攢。如登睹史天，如集龍華會。
J23nB135_p0660a11║嗟哉像教末，羽嘉成百鳥。棘生薝蔔林，龍神為悲慟。
J23nB135_p0660a12║王臣實外護，異夢非意思，願推明月輪，出此蓬勃煙。
J23nB135_p0660a13║願回紫金山，安置清涼處。至今百福相，儼然臨人天。
J23nB135_p0660a14║神力吁莫測，拜起涕汍瀾。我諦觀十方，實無心外境，
J23nB135_p0660a15║自然離依他，及與遍計執。即今目所見，非有亦非無，
J23nB135_p0660a16║如像現鏡中，非鏡亦非像。願入此三昧，識心自然明。
J23nB135_p0660a17║於十方國土，而作大佛事。稽首大慈尊，證我如是說。
J23nB135_p0660a18║泗州院旃檀白衣觀音贊（并序）
J23nB135_p0660a19║筠州太平泗州院僧元鑒所蓄觀音菩薩之相，慈嚴
J23nB135_p0660a20║妙麗，靈異殊勝，如上天竺所見者。問：「何自得之？」鑒曰：
J23nB135_p0660a21║「始有客舟載而至，傳數家，家輒禍至滅亡者，皆畏不
J23nB135_p0660a22║敢迎，獨吾迎事之而無異焉。」余曰：「昔廬山文殊師利
J23nB135_p0660a23║之像不肯留寒谿，而喜隨遠公歸東林；金陵彌勒像
J23nB135_p0660a24║不肯住景德，而現夢於舒王，永居華藏。今此像乃獨
J23nB135_p0660a25║樂寓於鑒，是皆與菩薩有大因緣。不然，聖心豈有所
J23nB135_p0660a26║擇而避就之耶？」為之贊曰：
J23nB135_p0660a27║我聞菩薩昔因地，所供養佛名觀音，從聞思修入悟
J23nB135_p0660a28║心，心精遺聞而得道。見聞覺知不可易，譬如西北與
J23nB135_p0660a29║東南，而此乃曰聞可遺，令人罔然墮疑網。龍本無耳
J23nB135_p0660a30║聞以神，蛇亦無耳聞以眼，牛無耳故聞以鼻，螻蟻無
J23nB135_p0660b01║耳聞以身。六根互用乃如此，聞不可遺豈理哉？彼於
J23nB135_p0660b02║異類昧劣中，而亦精妙不間斷，況我自在慈忍力，無
J23nB135_p0660b03║畏解脫獨不然。鐘鼓俱擊聲不同，知其不同是生滅，
J23nB135_p0660b04║而二種聲不相參，即是同時寂滅法。稽首淨智功德
J23nB135_p0660b05║聚，廣大莊嚴悲願海，憫我心明力不逮，時時種子發
J23nB135_p0660b06║現行。如人因酒而發狂，戒飲輒復逢佳醞，願滅顛倒
J23nB135_p0660b07║癡暗障，願獲辨才智慧藏。游戲十方微塵剎，亦施無
J23nB135_p0660b08║畏利眾生，凡曰有心能聞者，同入圓通三昧海。
J23nB135_p0660b09║靖安胡氏所蓄觀音贊
J23nB135_p0660b10║稽首淨智甘露門，稽首無礙悲願海，稽首紫金光聚
J23nB135_p0660b11║山，稽首心精遺聞地。願賜威光加被我，摧滅一切夙
J23nB135_p0660b12║障山，令我一切剎塵中，見此百福如月面。菩薩常念
J23nB135_p0660b13║諸眾生，譬如慈母憶憐子，子若晝夜常念母，母子百
J23nB135_p0660b14║劫必相見。如針之契諸磁石，如雷之文於象牙，皆即
J23nB135_p0660b15║自然如是應，非諸心識可思量。鷹巢現形蚌中出，化
J23nB135_p0660b16║為畫女并魚師，皆隨眾生心所變，一一成辦無遺餘。
J23nB135_p0660b17║妙哉三十二應身，一十四種無畏力，願於一念淨心
J23nB135_p0660b18║現，譬如秋月現止水。一切眾生見者聞，皆入圓通三
J23nB135_p0660b19║昧海。
J23nB135_p0660b20║潭州東明石觀音贊（并序）
J23nB135_p0660b21║長沙馬氏時，一夕，東城雉堞，間光屬天，達旦不滅。州
J23nB135_p0660b22║人按其處，有石臥古井旁，半為土所吞，其色青瑩，相
J23nB135_p0660b23║與發之，即大悲觀音之像。挹水灌沐，妙容慈相，忽然
J23nB135_p0660b24║顯露，如蓮花之出泥。大眾歡呼愛慕之極，又如嬰兒
J23nB135_p0660b25║之見母，於是建寺號東明。初以律興餘百年，民恃以
J23nB135_p0660b26║為福田。元祐初，長老遷公以禪易之，未幾棄去。今海
J23nB135_p0660b27║禪師自溈山來，宴坐於室，不蓄粒米，倚此像以飯四
J23nB135_p0660b28║方來者，崇堂邃宇又加麗焉。余聞菩薩之悲願，於濁
J23nB135_p0660b29║惡世一切眾生之用處，化身為魚米為肉山，以足其
J23nB135_p0660b30║欲心。今夜半光耀乃其一戲，遂與無窮之眾，園林花
J23nB135_p0660c01║觀、飲食臥具充足耶？謹拜手稽首對像說偈曰：
J23nB135_p0660c02║大悲智光本無礙，於一切處常發現，豈特夜半瓦礫
J23nB135_p0660c03║間，始復爛然上霄漢？此邦眾生共勝業，時節成熟故
J23nB135_p0660c04║如是，譬如日月行虛空，水無穢潔皆照臨。灰沙若沉
J23nB135_p0660c05║波自寒，圜影於中迥殊特，稽首妙智光世音，是娑婆
J23nB135_p0660c06║界真教體。應機而現為說法，信心起處說法竟，我今
J23nB135_p0660c07║見境得成就，亦同音聞獲圓通。六根遲速雖不齊，要
J23nB135_p0660c08║是一精明所現，我知暗相不能昏，與彼心精遺聞處。
J23nB135_p0660c09║眾塵隔越妄分別，常真實中無是事，死生之變尚不
J23nB135_p0660c10║改，豈有根塵乃能蔽？願令持此妙法門，於此剎土為
J23nB135_p0660c11║佛事，一切聲色熱惱中，與眾生作清涼處。皈命救世
J23nB135_p0660c12║大悲者，願賜威光加被我，令我獲無作妙力，令我亦
J23nB135_p0660c13║名無所畏。令我具無礙辯才，令我入一切種智，我及
J23nB135_p0660c14║一切諸有情，皆如觀音得自在。
J23nB135_p0660c15║空生真贊（并序）
J23nB135_p0660c16║漳南僧慎修，游吳中，得此畫於敗垣破壁間，拂除埃
J23nB135_p0660c17║翳，神觀靜深，如維摩大士得心解脫。時出以示，余為
J23nB135_p0660c18║之贊曰：
J23nB135_p0660c19║以空寂身，無所倚依，而捉杖藜，以靈知心。不在散攝，
J23nB135_p0660c20║而玩貝葉，不舍色聲，而證真空。與我日用，能所心同，
J23nB135_p0660c21║於一切處，寂入法海。如風行空，無所妨礙，但離二執，
J23nB135_p0660c22║圓成普會。當慎以修，入此三昧。
J23nB135_p0660c23║祐勝菩薩贊（并序）
J23nB135_p0660c24║祐勝聖容，菩薩僧也，航海而至。自北天竺，頓息此山，
J23nB135_p0660c25║為邦人福田。其靈感如呼谷響，應捷而至，是其善慈
J23nB135_p0660c26║力。稽首為之贊曰：
J23nB135_p0660c27║雷發春曉，象牙有花，是何因緣，而使然耶？一切幻物，
J23nB135_p0660c28║感以無心，不思而合，如磁石針。況我大士，慈善根力，
J23nB135_p0660c29║不起於座，沛然甘澤。千峰青碧，環如長城。經今幾時，
J23nB135_p0660c30║殿閣崇成。咨爾邦士，時朔薦拜，稽首真慈，是甘露海。
J23nB135_p0661a01║繡釋迦像并十八羅漢贊（并序）
J23nB135_p0661a02║吾友羅彥勝之室鄒氏，嘗得重疾幾死，夢群沙門來
J23nB135_p0661a03║慰之。已而少瘳，乃發心繡十八大士像則頓愈。彥勝
J23nB135_p0661a04║以武洞清模本為之格，凡五年而成。夫人精思天巧，
J23nB135_p0661a05║曲盡其妙，可以目識，不可以言諭也。政和五年秋七
J23nB135_p0661a06║月，余臥痾石門，彥勝室攜十八軸并釋迦如來像來
J23nB135_p0661a07║求贊。余自顧貧無以為世尊諸大士供，乃以筆語為
J23nB135_p0661a08║之供，名曰筆供養云。
J23nB135_p0661a09║釋迦佛
J23nB135_p0661a10║指以心運，茸以針通，針針是佛，佛佛皆茸。十分月滿，
J23nB135_p0661a11║萬國春同。稽首真慈，生女巧中。
J23nB135_p0661a12║第一賓度羅跋囉墮闍尊者
J23nB135_p0661a13║霜筠雪竹，石磴下安，青猊妥尾，徐行仰看。師則跏趺，
J23nB135_p0661a14║顧視空几，吐詞如雷，侍者無耳。
J23nB135_p0661a15║第二迦諾迦伐蹉尊者
J23nB135_p0661a16║蒼髯紫鱗，上有懸錫，玉像金瓶，層置立石。蠻王跪看，
J23nB135_p0661a17║爐煙上直，手掐珠輪，心境俱寂。
J23nB135_p0661a18║第三跋釐墮闍尊者
J23nB135_p0661a19║神觀靜深，合爪欽視，誰設華輪，前置淨几。髯王捧塔，
J23nB135_p0661a20║自何而至？中有全身，勿安舍利。
J23nB135_p0661a21║第四蘇頻阤尊者
J23nB135_p0661a22║石床之外，老松挺拔；玉瓶之中，山花自發。手持如意，
J23nB135_p0661a23║默而說似，梵帙不看，知離文字。
J23nB135_p0661a24║第五諾距羅尊者
J23nB135_p0661a25║樹亦求法，身當床坐；鹿有施心，供以山果。雪眉許長，
J23nB135_p0661a26║舒綰在我。默而識之，未用驚破。
J23nB135_p0661a27║第六跋阤羅尊者
J23nB135_p0661a28║兩鬼投書，與僧聚語，師竊聞之，抱膝回顧。我心均平，
J23nB135_p0661a29║等視諸趣，一念捨心，即離五怖。
J23nB135_p0661a30║第七迦理迦尊者
J23nB135_p0661b01║身如蕉虛，心如兔止，師慈如和，侍者笑視。毒龍難降，
J23nB135_p0661b02║我試彈指，便升缽中，喜見眷尾。
J23nB135_p0661b03║第八闍羅弗多羅尊者
J23nB135_p0661b04║坐依胡床，手把笻竹，偏袒右肩，而收一足。小僧滌器，
J23nB135_p0661b05║師視而笑，主伴則殊，日用同妙。
J23nB135_p0661b06║第九戍博迦尊者
J23nB135_p0661b07║此琉璃瓶，中迸五色，是功德聚，善慈根力。僧俗儼然，
J23nB135_p0661b08║殊跡同道，即事之理，一體三寶。
J23nB135_p0661b09║第十半託迦尊者
J23nB135_p0661b10║手雖有拂，境以無塵，出三毒夢，乘五色雲。霜露果熟，
J23nB135_p0661b11║慈忍現身，以空為地，立處皆真。
J23nB135_p0661b12║第十一羅怙羅尊者
J23nB135_p0661b13║閑提數珠，背坐危石，捉錫山童，越樹而劇。象銜藕花，
J23nB135_p0661b14║來獻法供，六根妙同，鼻能致用。
J23nB135_p0661b15║第十二那迦犀那尊者
J23nB135_p0661b16║苾芻捧塔，示空寂身，於菟對我，示心境真。手把寶書，
J23nB135_p0661b17║而不展玩，又示解空，文字不斷。
J23nB135_p0661b18║第十三因羯阤尊者
J23nB135_p0661b19║情無住著，袒而憑几，侍僧擊磬，狻猊臥戲。石屏倚天，
J23nB135_p0661b20║下迸流水，水聲觸眼，石光到耳。
J23nB135_p0661b21║第十四伐那波斯尊者
J23nB135_p0661b22║縱倚箕踞，莫不是定。毒既止息，邪亦自正。缽花自香，
J23nB135_p0661b23║蒲扇閑把，目視雲霄，我相未捨。
J23nB135_p0661b24║第十五阿氏多尊者
J23nB135_p0661b25║巒奴鶴立，盆花置前，倚杖屈足，頷髭蚪然。了世間空，
J23nB135_p0661b26║獨游理窟，石上軍持，是吾長物。
J23nB135_p0661b27║第十六注茶半託迦尊者
J23nB135_p0661b28║心花開敷，行象明潔，翛然宴坐，秀目豐頰。萬象之語，
J23nB135_p0661b29║六根之功，以手搏取，置不言中。
J23nB135_p0661b30║第十七難提蜜多羅慶友尊者
J23nB135_p0661c01║風度凝遠，支頤而倦，看此寶塔，至身出現。戲蠻弄毬，
J23nB135_p0661c02║引此稚獸，萬用不藏，如日之晝。
J23nB135_p0661c03║第十八賓頭盧尊者
J23nB135_p0661c04║夷奴碾茶，愚中有慧，走鹿臥地，動中有止。而師持塵，
J23nB135_p0661c05║閒坐俯視，曾見佛來，法法如是。
J23nB135_p0661c06║放光二大士贊（并序）
J23nB135_p0661c07║高安龔德莊出畫軸，有二比丘像，皆梵帔相好，上有
J23nB135_p0661c08║化佛，下布兩花，熟視之有光影滅沒，如日在蒼蒼、涼
J23nB135_p0661c09║涼之間，於是大驚自失。德莊曰：「始僧繇畫於漢州德
J23nB135_p0661c10║陽善寂寺之東壁，自是有光，世傳神異。唐麟德中有
J23nB135_p0661c11║僧摸之，亦有光，以授資州牧王紀。紀奉之舟行，風濤
J23nB135_p0661c12║覆他舟，而紀舟進止自若，夜泊津次，舟人聚語嗟異。
J23nB135_p0661c13║有商婦孕踰兩年不乳，聞之，從紀求摹像，禱之一昔
J23nB135_p0661c14║而乳。垂拱三年，則天迎置內道場，光尤猖狂。中宗嘉
J23nB135_p0661c15║嘆，此為我家瑞，唐祚其昌乎？今朝治平丁未，嘉禾陳
J23nB135_p0661c16║舜俞令舉為湖州，獲之作贊，藏為家寶。政和六年春
J23nB135_p0661c17║獻於京師，有詔摸傳禁中，而光猶益奇變，京師爭售
J23nB135_p0661c18║之，畫工致富者比屋。然傳以為地藏、觀音之像，當有
J23nB135_p0661c19║據耶？」余曰：「是觀世音、得大勢至像也。《受記經》曰：『過去
J23nB135_p0661c20║金光師子遊戲佛時，有國王威德，從禪定起，見二童
J23nB135_p0661c21║子生蓮華中，一名寶意，二名寶上，說偈發願，而釋迦
J23nB135_p0661c22║如來前身威德王也；觀世音、得大勢，寶意、寶上也。於
J23nB135_p0661c23║未來世成等正覺，則觀世音號普光功德寶如來，得
J23nB135_p0661c24║大勢號善住功德寶王如來，皆以次補無量壽。』故作
J23nB135_p0661c25║雲間跏趺之像，僧繇殆非畫師也。」德莊撫手笑曰：「當
J23nB135_p0661c26║為我贊之！」
J23nB135_p0661c27║人趣可學道，乃為婬事苦，生那落迦中，方無婬欲樂。
J23nB135_p0661c28║眾生如犛牛，愛此貪欲尾。異哉兩童子，藕花中化生，
J23nB135_p0661c29║對天龍鬼神，作大師子吼：我若從今始，起於貪欲心，
J23nB135_p0661c30║是則為欺誑，十方一切佛。以是因緣故，證色身三昧。
J23nB135_p0662a01║我亦於今日，復作師子吼：若從今日始，不斷貪欲心，
J23nB135_p0662a02║是則為滅絕，十方三世佛，願如二大士，持心等虛無，
J23nB135_p0662a03║太虛有殞壞，眾生界有盡，我此願不盡。稽首平等慈，
J23nB135_p0662a04║廣大同體悲，於剎剎塵塵，證我作是說。
J23nB135_p0662a05║杏殼觀音菩薩贊（并序）
J23nB135_p0662a06║龍舒演上人，持鴨腳殼中銀杏木所刻觀音像，莊嚴
J23nB135_p0662a07║妙麗如無邊春，隨好光明塵塵具足，稽首為之贊曰：
J23nB135_p0662a08║對現色身，色身三昧，如無邊春，透塵透海。使諸眾生，
J23nB135_p0662a09║道與神會，知寂滅法，不以身礙。隨欲觀者，非小非大。
J23nB135_p0662a10║此銀杏殼，纖穠向背，百福莊嚴，千花自在。稽首大慈，
J23nB135_p0662a11║如大地載，如皎空月，無所覆蓋。舍精進幢，如堅剛鎧，
J23nB135_p0662a12║太虛殞消，我願不退。
J23nB135_p0662a13║李伯時畫彌阤像贊（并序）
J23nB135_p0662a14║政和八年五月十五日，宜春黃先之攜李伯時所畫
J23nB135_p0662a15║阿彌阤像來東山為示。余觀伯時畫多矣，大率顧陸
J23nB135_p0662a16║之意，意不盡態，故不施五色，而伯時知之耳。問其所
J23nB135_p0662a17║得，曰：「李仲元。仲元中為裒法官，以遺所厚善者，先之
J23nB135_p0662a18║苦求得之。」余諦視其筆跡，非今輩所能為，其為伯時
J23nB135_p0662a19║之筆審矣。稽首為之贊曰：
J23nB135_p0662a20║以慈為室，以忍為衣，法空為座，示同體悲。四十八願，
J23nB135_p0662a21║為世所歸，如日沒時，鳥接翅飛。大哉甘露，妙法總持，
J23nB135_p0662a22║令我觀門，洞開坦夷。諦見自心，妙絕知思，是皈依處，
J23nB135_p0662a23║真不思議。律我意馬，使不妄馳，光明現前，見白蓮池。
J23nB135_p0662a24║不假中陰，屈伸頃時，欣然化生，如八歲兒。何以至此？
J23nB135_p0662a25║請審思之，皆我精進，想力所持。稽首妙湛，不動巍巍，
J23nB135_p0662a26║令一切眾，絕癡暗疑。有同願者，但瞻導師，脫然蟬蛻，
J23nB135_p0662a27║出五濁泥。
J23nB135_p0662a28║漣水觀音像贊（并序）
J23nB135_p0662a29║世傳漣水賀生所畫觀世音像，不減唐吳道子。晚以
J23nB135_p0662a30║法授其婿陳守安，守安遂以其畫名世。政和七年五
J23nB135_p0662b01║月初吉，佛鑑大師因公出其畫示余，精深之工，曲盡
J23nB135_p0662b02║其妙，可以目追心，數其巧要，不可以言得也。謹拜手
J23nB135_p0662b03║稽首贊曰：
J23nB135_p0662b04║聲音語言形體絕，何以稱為光世音？聲音語言生滅
J23nB135_p0662b05║法，何以又稱寂靜音？凡有聲音語言法，是耳所觸非
J23nB135_p0662b06║眼境，而此菩薩名觀音，是以眼觀聲音相。聲音若能
J23nB135_p0662b07║到眼處，則耳能見諸色法，若耳實不可以見，則眼觀
J23nB135_p0662b08║聲是寂滅。見聞既不能分隔，清淨寶覺自圓融，以無
J23nB135_p0662b09║執故則有光。雖有千臂如兩手，以無分別故寂滅。雖
J23nB135_p0662b10║有千手如一身，既無分別亦無執。雖有千眼兩目同，
J23nB135_p0662b11║故稱光音寂靜音。及觀世音三種異，稽首對現妙色
J23nB135_p0662b12║身，遍一切處如虛空。妙哉此像非筆畫，厭足佛子欣
J23nB135_p0662b13║慕心。藕絲銖衣春霧白，覆此隨好光明聚，一切眾生
J23nB135_p0662b14║熱惱滅，我手方捨甘露枝。唯佛子因心清淨，如水澄
J23nB135_p0662b15║澈月清亮，借於畫工百巧伎，如暗室眼以燈見。了知
J23nB135_p0662b16║此畫非工有，謂燈能見其可哉？我無此像乃能贊。如
J23nB135_p0662b17║眼見物不自見，自能說偈不蓄像，眼有見矣燈亦可。
J23nB135_p0662b18║願持此大解脫門，施眾生作無所畏，世世得無礙辯
J23nB135_p0662b19║才，稱贊觀世音功德。
J23nB135_p0662b20║印上人持觀音像來乞贊，余曰：「率伯時畫也。」為
J23nB135_p0662b21║作此贊。
J23nB135_p0662b22║稽首淨勝光明聚，無礙慈忍精進幢，清淨圓滿萬星
J23nB135_p0662b23║月，分身如影分千江。佛子心如涔蹄水，隨其清濁現
J23nB135_p0662b24║影耳，從來但聞一月真，是影何從有非是？寒松瑟瑟
J23nB135_p0662b25║哀霜風，愛此贊辭章句同，佛子正當以身讀，即滿追
J23nB135_p0662b26║求顛倒欲。
J23nB135_p0662b27║衡山南臺寺飛來羅漢贊（并序）
J23nB135_p0662b28║舊說太平興國初，武牢沙門惠了游廬山，宿於雲居
J23nB135_p0662b29║寺中，夜聞呻吟甚苦。及旦視之，有僧雪眉而臞，臥腥
J23nB135_p0662b30║臭中，見了涕泣，指其瘡曰：「當奈何？」了惻然憐之，為留
J23nB135_p0662c01║五日，洗摩傳藥，甚有恩惠。踰年瘡愈，謂了曰：「我家南
J23nB135_p0662c02║嶽，子他日遊湘中，當過我於石崖峰下。」探懷出紙，裹
J23nB135_p0662c03║付了。了送至西嶺，訣別而還，視裹中乃瘡痂，為屏除
J23nB135_p0662c04║臥處，亦皆瘡痂也，心惡之。俄成熏陸，投諸火中有異
J23nB135_p0662c05║香。了心駭異之。明年春南來，果逢雪眉於國清山路
J23nB135_p0662c06║間，倚杖而笑曰：「來何暮也？」相與坐青林之下，語笑歡
J23nB135_p0662c07║甚。了問：「石崖峰安在？」雪眉以手指之，俄失所在。於是
J23nB135_p0662c08║了乃悟其為聖賢也，悵恨彌日。至方廣寺，入羅漢堂，
J23nB135_p0662c09║而雪眉乃在十六像中了。殊大驚，喜躍，逗留久之。後
J23nB135_p0662c10║至南臺，見昔同學道普者，為敘說其事。有童子方掃
J23nB135_p0662c11║除，聞之停帚，參立曰：「今日添香殿廡間，羅漢輒剩一
J23nB135_p0662c12║身。」了亟往視之，即方廣所見雪眉塑像，自是號飛來
J23nB135_p0662c13║羅漢。了後還雲居，以瘡痂葬西嶺，為壇其上，今號羅
J23nB135_p0662c14║漢壇如來。世尊曰：「如今世間曠野深山聖道場地，皆
J23nB135_p0662c15║羅漢所住持，故世間麤人所不能見。」夫豈不然哉？皇
J23nB135_p0662c16║祐間，泉南僧谷泉，隱居芭蕉菴有異跡。嘗自後洞負
J23nB135_p0662c17║石僧像至南臺，而像無慮數百斤。後人誣此僧為飛
J23nB135_p0662c18║來羅漢。非也，余不可以不辨。宣和元年春，余與大梁
J23nB135_p0662c19║郭中復彥從來遊，彥從問像所從得，因為敘之。而長
J23nB135_p0662c20║老昭公請為書之。贊曰：
J23nB135_p0662c21║惟毗尼藏，稱性之印，印一切法，無有少賸。而此尊者，
J23nB135_p0662c22║跏趺不瞬，外寂中空，幻滅都盡。諸佛子等，勿故起妄，
J23nB135_p0662c23║於是像中，作去來想。昔本不來，今亦焉往？即一切法，
J23nB135_p0662c24║離一切相。如一月真，無二無別，於眾水中，同時見月。
J23nB135_p0662c25║像非異同，月豈生滅？以應緣故，光影清絕。鍾山眾泉，
J23nB135_p0662c26║石井異味，靈隱眾山，小嶺異翠，此嶺此泉，皆飛而至，
J23nB135_p0662c27║示根境法，其實同體。如此大士，諸法成就，南嶽廬山，
J23nB135_p0662c28║宴坐馳走。而事藏界，隨處而有，雖證無生，亦不滅受。
J23nB135_p0662c29║無為山十生觀音贊
J23nB135_p0662c30║死生二法，了無實相，世駭異之，墮顛倒想。公獨不然，
J23nB135_p0663a01║十生一念，化緣之跡，皆可考驗。一切聲音，當以眼聽，
J23nB135_p0663a02║俱不相參，以本寂靜。要如菩薩，色相對現，何以必之？
J23nB135_p0663a03║我有大願。
J23nB135_p0663a04║第十五祖真贊（并序）
J23nB135_p0663a05║迦那提婆尊者，為十五祖傳佛心印，猶以眾生不能
J23nB135_p0663a06║信受其言為憂，乃訴於大自在天像曰：「願神賜我，使
J23nB135_p0663a07║言不虛設。」嗟乎！道之難行，非獨今也。稽首贊曰：
J23nB135_p0663a08║石彪肉醉，木駒夜嘶，我此三昧，非識情知。應緣而現，
J23nB135_p0663a09║不落思惟，是故缽水，以針投之。如仲尼韶，如子期琴，
J23nB135_p0663a10║又如蕭何，而識淮陰？無言可寄，無跡可尋，粲然現前，
J23nB135_p0663a11║傳之以心。穴像之目，我豈慢神？指樹之耳，我知其因。
J23nB135_p0663a12║物我如是，所立皆真。隨其妙用，見我全身。稽首真慈，
J23nB135_p0663a13║為僧中王，如萬星月，見者清涼。尚以眾生，不信為傷，
J23nB135_p0663a14║蓋盲者咎，非光掩藏。
J23nB135_p0663a15║六世祖師畫像贊（并序）
J23nB135_p0663a16║余竄海上三年而還，館於筠之石門寺，悲叢林之荒
J23nB135_p0663a17║寒，念祖師之標致，不自知涕流也。作六世祖師贊錄，
J23nB135_p0663a18║以寄昭默禪師，以見其志云。
J23nB135_p0663a19║初祖
J23nB135_p0663a20║妄想無性，證不滅受，前聖所知，轉相授手。風煙花開，
J23nB135_p0663a21║器界以形，霜露果熟，王子乃生。護持佛乘，指示心體，
J23nB135_p0663a22║但遮其非，不言其是。嬰兒索物，意正語偏，哆啝之中，
J23nB135_p0663a23║語意俱捐。
J23nB135_p0663a24║二祖
J23nB135_p0663a25║頂峰朝露，神光夜生，堪任單傳，荷擔上乘。自尋其心，
J23nB135_p0663a26║不見歸宿，如視環輪，求其斷續。用獄除間，履瘦知肥，
J23nB135_p0663a27║婬坊酒肆，盡其塵機。雪中斫臂，願續佛壽。兒孫聞之，
J23nB135_p0663a28║豎毛呵手。
J23nB135_p0663a29║三祖
J23nB135_p0663a30║六道暗昏，不礙明潔，毫釐弗差，證甘露滅。但赤頭顱，
J23nB135_p0663b01║特諱名氏，離見超情，欲盡世累。潛谿海山，麻衣風帽，
J23nB135_p0663b02║翩然往來，被褐懷寶。精一其誠，聲名俱捨，後世丘墳，
J23nB135_p0663b03║猶無知者。
J23nB135_p0663b04║四祖
J23nB135_p0663b05║破頭峰下，龍象雜遝，衣付小兒，道傳嬾衲。乃爾相違，
J23nB135_p0663b06║求人為法，天書至門，堅臥不荅。念諸眾生，捕風捉影，
J23nB135_p0663b07║十地治之，猶未蘇醒。師發笑曰：何必眩瞑，但勿強名，
J23nB135_p0663b08║自然無病。
J23nB135_p0663b09║五祖
J23nB135_p0663b10║觀前後身，兩鏡一面，左右對之，三者頓現。今非昔是，
J23nB135_p0663b11║增金以黃，昔非今是，謗沉無香。已絕死生，豈纏老少？
J23nB135_p0663b12║全機現前，常明而妙。夜江佐舟，吾今渡汝。句中之眼，
J23nB135_p0663b13║如水有乳。
J23nB135_p0663b14║六祖
J23nB135_p0663b15║是風旛動，眼自遮護，非風旛動，心則顯露。是謂曹谿，
J23nB135_p0663b16║顯及要旨，欲證之者，勿留汝意。暫時斂念，妙寂了然，
J23nB135_p0663b17║汝自受用，密非我邊。負石春糧，趁獐逐兔，鏡中之空，
J23nB135_p0663b18║欲尋無路。
J23nB135_p0663b19║寶公畫像贊
J23nB135_p0663b20║水月道場嚴淨久，空華人世落殘餘，骨埋龍阜誰名
J23nB135_p0663b21║寶，卻在鷹巢不姓朱？
J23nB135_p0663b22║棗柏大士畫像贊
J23nB135_p0663b23║道之深妙，不可以義得，故設彖象以盡其旨；心之精
J23nB135_p0663b24║微，不可以言傳，故指事法以傳其妙。惟棗柏大士深
J23nB135_p0663b25║入此三昧，故謹稽首為之贊曰：
J23nB135_p0663b26║鬚眉如畫頎而美，風神如秋氣奇偉，平生歸宿東北
J23nB135_p0663b27║方，長勞動中寂而止。翛然跣足散衣行，智智用中不
J23nB135_p0663b28║乖體，帝王家生得自在，壽量不書絕終始。虎受使令
J23nB135_p0663b29║心境空，女為伴助憎愛棄，冠巾傳心即俗真，方隅示
J23nB135_p0663b30║法即事理。只將棗柏薦齋缽，我來閻浮非著味，自然
J23nB135_p0663c01║光明生齒牙，我談辭章皆實義。佛子授汝以顯訣，一
J23nB135_p0663c02║言便足超十地，隨順無明起諸有，若不隨順有離異。
J23nB135_p0663c03║聖賢酪生凡乳中，只由觀照戒定慧，是謂大士同體
J23nB135_p0663c04║悲，令我頓入一切智。作大佛事遍塵剎，華藏界中容
J23nB135_p0663c05║頓轡，以空為坐禮十身，以願為舌說千偈。如以花說
J23nB135_p0663c06║無邊春，如以滴說大海味，稽首世間妙蓮華，願常清
J23nB135_p0663c07║淨出泥滓。
J23nB135_p0663c08║永嘉真覺大師真贊（并序）
J23nB135_p0663c09║永嘉尊者，初閱維摩經發明心要，欲定宗旨，遂造曹
J23nB135_p0663c10║谿印可於祖師，一宿而去，世咸以一宿覺名之。余讀
J23nB135_p0663c11║其歌辭，究其履踐，如尺圍鑰合，未嘗不置卷長嘆。想
J23nB135_p0663c12║公之為人，碩大光明，壁立萬仞，而視今之學者，寒酸
J23nB135_p0663c13║瑣細，紛紛蠢蠢，宗教興衰，於此可知矣。贊曰：
J23nB135_p0663c14║情根無功，意識無作，現量圓成，見聞知覺。如鏡受燈，
J23nB135_p0663c15║光無壞雜，烈火焚燒，河流湍逝，谷風怒號，大地依止，
J23nB135_p0663c16║俱無知思，亦復如是。此涅槃門，如鼓塗毒，曹谿撾之，
J23nB135_p0663c17║聞者僵仆。以椎授公，萬像驚縮，光明之語，粲如日星。
J23nB135_p0663c18║精嚴之行，清如玉冰，唯不傳者，與空相應。我初學道，
J23nB135_p0663c19║如握與拳，晚乃覺之，如手安然。有時而用，搏取大千。
J23nB135_p0663c20║百丈大智禪師真贊（并序）
J23nB135_p0663c21║馬祖大寂禪師已化塔於海昏之石門，師廬其旁既
J23nB135_p0663c22║久，衲子相尋日增，於是厭山之淺，乃沿馮水而上，至
J23nB135_p0663c23║車輪峰之下，與希運惟政火種刀耕而食，遂成法席。
J23nB135_p0663c24║余崇寧四年春至山中，獲瞻遺像，雖冰枯雪老，若不
J23nB135_p0663c25║勝衣，而神氣峻邁，如未度世。謹拜手稽首，為之贊曰：
J23nB135_p0663c26║以實問荅，空可青黃。以意求道，神落陰陽。陰陽不測，
J23nB135_p0663c27║脫略陰界，青黃摸畫，果因不昧。我有大機，佛無密語，
J23nB135_p0663c28║如師子王，露地方踞。稱性文字，隨分叢林，如以妙指，
J23nB135_p0663c29║發和雅音。同世之波，壽九十二，護持心宗，諡曰大智。
J23nB135_p0663c30║大達國師無業公畫像贊（并序）
J23nB135_p0664a01║余初讀公之語，悚然異之。及考其行事，若尺圍鑰合
J23nB135_p0664a02║然。於是自恨不生公時與之游，又恨公不並生於今，
J23nB135_p0664a03║以見大法將季之際，其徒有大可愍笑者。拜其像而
J23nB135_p0664a04║贊曰：
J23nB135_p0664a05║以如是觀，覺知見聞，性等太虛，卓然而存。示其身世，
J23nB135_p0664a06║如空忽雲，應緣上洛，寄名李氏。在齠齔中，儼大乘器，
J23nB135_p0664a07║坐必跏趺，行必直視。十二落髮，二十受具，能於諸佛，
J23nB135_p0664a08║放身命處，解衣磐礡，從容笑語，江西指佛，即心最的。
J23nB135_p0664a09║初亦不然，回首乃識，如眼照物，了證無惑。燕坐并汾，
J23nB135_p0664a10║聲動天壤，有所問詰，戒莫妄想。兩朝致敬，累召不往，
J23nB135_p0664a11║終不得已，別道以行。蓋視死生，洞若戶庭，出入去來，
J23nB135_p0664a12║物莫能嬰。眾生拘囚，如蠅唾污，公如香象，卓立回顧。
J23nB135_p0664a13║擺壞韁鎖，自在而去，公之所養，一至於茲。人英僧傑，
J23nB135_p0664a14║龍章鳳姿，諡曰大達，憲穆之師。
J23nB135_p0664a15║赤眼禪師畫像贊（并序）
J23nB135_p0664a16║士之學，必有功名之羨，方其銳於立也。平居議論，展
J23nB135_p0664a17║拓所畜，若可以唾手而取；及其臨事，能卓然不外其
J23nB135_p0664a18║言者，蓋鮮矣。豈天下之事論之必易，而成之必難也
J23nB135_p0664a19║哉！蓋中人之情，喜榮樂而厭勞苦，惟其如此，故其志
J23nB135_p0664a20║不足以經遠，功名難事也，勞苦易厭者也。遭易厭之
J23nB135_p0664a21║勞苦，而取難事之功名，又非上智之姿，而成之鮮，蓋
J23nB135_p0664a22║亦無足怪者。傳曰：「志者事之竟成也。」士之不足以知
J23nB135_p0664a23║此，故疑眩敗亡如此。赤眼禪師，志於道者也。初人視
J23nB135_p0664a24║師目有重瞳，其貴不可言。師大懼，因昧其目，選遁巖
J23nB135_p0664a25║石間，如禍之在己。嗚呼！從事於功名者，咸以榮樂勞
J23nB135_p0664a26║苦為異，而忻惡交戰於胸中。禪師以從事於道，故不
J23nB135_p0664a27║知榮樂勞苦為異，而得擲於身外。自非真誠，以大悲
J23nB135_p0664a28║智為眾生依者，疇能及之？吾故仰其風，而恨異世不
J23nB135_p0664a29║得與之游。乃為之贊曰：
J23nB135_p0664a30║森森禪林，公特秀出。輕世急道，不可跂及。遺風至今，
J23nB135_p0664b01║秋霜烈日。我初瞻像，再拜稽首。一室嚴冷，如虎方吼。
J23nB135_p0664b02║嗟余寡助，乃生公後。忍視大法，陵夷末運，奴婢小人，
J23nB135_p0664b03║利欲迫窘。冀公一吒，腦破膽隕。嗚呼公乎！再見無由。
J23nB135_p0664b04║冗欀方熾，何時云休？願起公死，從之以游。
J23nB135_p0664b05║破灶墮和尚贊（并序）
J23nB135_p0664b06║余閱傳燈，愛老安之子，所謂破灶墮者，深證無生，恨
J23nB135_p0664b07║不與之同時而生也。紹聖中，再游廬山，見其像而贊
J23nB135_p0664b08║曰：
J23nB135_p0664b09║嵩山屋老灶有神，民爭祠之日宰烹，師與門人偶經
J23nB135_p0664b10║行，即而視之因歎驚。此唯土瓦和合成，是中何從有
J23nB135_p0664b11║聖靈？以杖敲之輒墮傾，須臾青衣出笑迎。謝師為我
J23nB135_p0664b12║談無生，言訖登空如鳥輕，門人問之拜投誠，伏地但
J23nB135_p0664b13║聞破墮聲。君看一體情非情，皎如朗月懸青冥，未證
J23nB135_p0664b14║據者以事明，鞭草血流石吼升。涅槃門開見戶庭，老
J23nB135_p0664b15║安憐兒為作名，金屑雖貴翳眼睛。
J23nB135_p0664b16║永明禪師真贊二首（并序）
J23nB135_p0664b17║永明智覺禪師，乘悲願力，示生震旦，傳佛心宗，為法
J23nB135_p0664b18║檀越。其宏名辨才，學者依以揚聲，議論言句，浩如山
J23nB135_p0664b19║海。余漁獵其間，餘二十年，至其妙處，輒能識之，如鵝
J23nB135_p0664b20║王擇乳，無有遺餘。蓋嘗自志其鄙陋，直欲追禪師逸
J23nB135_p0664b21║駕為之伴侶，以游十方國土，作大佛事，尚未晚也。謹
J23nB135_p0664b22║再拜稽首，為之贊曰：
J23nB135_p0664b23║三界種性，有萬妍醜，生順死逆，夢夜想晝。往復無間，
J23nB135_p0664b24║聲度垣牖，皆依末那，戲論成就。而末那體，無作無受，
J23nB135_p0664b25║譬如空花，實無而有。一念了知，光明通透。我如是見，
J23nB135_p0664b26║無有錯謬。是為心宗，祖佛授手。孰振頹綱，秀傑奇茂。
J23nB135_p0664b27║稽首永明，月臨星斗。
J23nB135_p0664b28║以公風神，為我律度。交神見之，是真保護。
J23nB135_p0664b29║陳尊宿贊
J23nB135_p0664b30║雲門臨濟，一龍一夔，嗣存參運，皆公使之。叢林米嶺，
J23nB135_p0664c01║眾不滿百，僉一典客，覺有難色。即袖手去，古寺閒房，
J23nB135_p0664c02║織屨養母，自含其光。欽其遺風，秋滿鬚髮，唯不少貶，
J23nB135_p0664c03║是真弘法。
J23nB135_p0664c04║臨濟和尚贊
J23nB135_p0664c05║一句中具三玄，一玄中具三要，腦後見腮村僧，向上
J23nB135_p0664c06║更有一竅。
J23nB135_p0664c07║長沙岑大蟲真贊（并序）
J23nB135_p0664c08║余游長沙至鹿苑，見岑禪師畫像，想見其為人。昔如
J23nB135_p0664c09║來世尊語阿難曰：「汝元不知一切浮塵諸幻化相，當
J23nB135_p0664c10║處出生，隨處滅盡，幻妄稱相，其性真為妙覺明體。」龍
J23nB135_p0664c11║樹菩薩曰：「諸法不自生，亦不從他生，不共不無因，是
J23nB135_p0664c12║故說無生。」以佛祖之辯，談法之妙，其清淨顯露，如掌
J23nB135_p0664c13║中見物，無可疑者。而末世眾生卒不明了者，蓋其迷
J23nB135_p0664c14║妄之極，非其所聞之習故也。禪師憫之，故於所習之
J23nB135_p0664c15║境譬之曰：「若心是生，則夢幻空花亦應是生；若身是
J23nB135_p0664c16║生，則山河大地、森羅萬象亦應是生。」大哉言乎！與《首
J23nB135_p0664c17║楞嚴》、《中觀論》相終始也。禪師大寂之孫，南泉之子，趙
J23nB135_p0664c18║州之兄，開法於長沙之鹿苑。當時衲子倔強如仰山
J23nB135_p0664c19║者，猶下之，而呼為岑大蟲。為之贊曰：
J23nB135_p0664c20║長沙大蟲，聲威甚重，獨眠空林，百獸震恐。寂子兒戲，
J23nB135_p0664c21║見不知畏，引手捋鬚，幾缺其耳。大空小空，是虎是你。
J23nB135_p0664c22║如備與覺，可撩其尾。嗟今衲子，眼如裴旻，但見其彪，
J23nB135_p0664c23║安識虎真。我拜公像，非存非沒，百尺竿頭，行塵勃勃。
J23nB135_p0664c24║清涼大法眼禪師真贊（并序）
J23nB135_p0664c25║余元符初至臨川承天寺，寺基宏壯，可集萬指，而食
J23nB135_p0664c26║堂蕭然，殘僧三四輩而已。因讀舊碑，乃知為大法眼
J23nB135_p0664c27║禪師開法之故基。影堂壁間，畫像存焉，神宇靜深，眉
J23nB135_p0664c28║目淵然，而英特之氣不沒，豈荷負大法提挈四生者，
J23nB135_p0664c29║其表故如是耶？稽首為之贊曰：
J23nB135_p0664c30║非風幡動，非風鈴語，見聞起滅，了無處所。何以明之？
J23nB135_p0665a01║俱寂靜故。此光明藏，平等顯露。由本無明，愛欲慳妒，
J23nB135_p0665a02║如隔日瘧，痛自遮護。有能了者，即同本悟。索爾虛閑，
J23nB135_p0665a03║隨緣靜住，一切仍舊，自無染污。為物作則，嶮崖之句，
J23nB135_p0665a04║不可犯干，如大火聚。
J23nB135_p0665a05║玄沙宗一禪師真贊
J23nB135_p0665a06║根門有功，則是心外見法；用處換機，則是問時有荅。
J23nB135_p0665a07║問荅交馳，摸索大道。心法對峙，破碎真如。異哉此老，
J23nB135_p0665a08║超出兩途。亡僧面前，波全露水。猛虎須畔，光自照珠。
J23nB135_p0665a09║衲僧不識，如井覷驢。
J23nB135_p0665a10║雲門匡真禪師畫像贊二首（并序）
J23nB135_p0665a11║富鄭公家所蓄雲門匡真禪師像，僧元靜移寫其本
J23nB135_p0665a12║藏於鍾山。大觀三年六月，余獲拜觀焉，稽首贊曰：
J23nB135_p0665a13║見流滔天，公峙如山。壁立萬仞，捍其狂瀾。可望而卻，
J23nB135_p0665a14║不可覽攀。犀顱虎眸，美髯繞頰。雲辭電機，霹靂為舌。
J23nB135_p0665a15║邪宗墮傾，魔膽破裂。須臾清明，光風霽月。叢林驢騾，
J23nB135_p0665a16║蹴踏龍象。不可系羈，逸氣邁往。我不得濟，大地是浪。
J23nB135_p0665a17║忽然現前，清機歷掌。
J23nB135_p0665a18║阿羅漢有三毒，捺落迦沒杷柄。咄哉黃面淛子，一生
J23nB135_p0665a19║喫著不盡。
J23nB135_p0665a20║南安巖主定光古佛木刻像贊（并序）
J23nB135_p0665a21║僧彥珣自汀州來出，示定光化身木刻像、平生偈語
J23nB135_p0665a22║百餘首，皆稱性之句，非智識所到之地，真雲門諸孫
J23nB135_p0665a23║也。珣求贊辭力甚謹，再拜為之贊曰：
J23nB135_p0665a24║秦時𨍏轢，如刀口希。廓然見前，石火莫追。法於是中，
J23nB135_p0665a25║不著思惟。舉既不顧，咦之而往。天中函蓋，目機銖兩。
J23nB135_p0665a26║久雨不晴，清機歷掌。孰傳其要？絕塵逸群。深明二子，
J23nB135_p0665a27║詳豁諸孫。維定光佛，出豁之門，以真如用，使令萬象，
J23nB135_p0665a28║反易黠魯，縱奪雨暘。洗癡暗目，回顛倒想，示汝語言，
J23nB135_p0665a29║一切智畏。如月入水，如風行空，無所妨礙，贈以之中。
J23nB135_p0665a30║我復憐汝，智愚未識。方其死時，謂是生日。如光照珠，
J23nB135_p0665b01║如甜說蜜。
J23nB135_p0665b02║毛氏所蓄巖主贊
J23nB135_p0665b03║此像為誰？天中之尊，道傳雲門，為四世孫。白帽蒙首，
J23nB135_p0665b04║鬚髯繞頰。見之清涼，洗煩惱熱。以偈為檄，指撝造化。
J23nB135_p0665b05║詩迺辦兩，出於咄嗟。以境惟心，往復無間。是故死時，
J23nB135_p0665b06║亦生之旦。怒猊乳虎，亦生敬虔。何以致之？真慈則然。
J23nB135_p0665b07║南率古巖，形如側罄。稽首定光，千江月影。
J23nB135_p0665b08║石門文字禪卷第十八
J23nB135_p0665b09║
J23nB135_p0665b10║
J23nB135_p0665b11║
J23nB135_p0665b12║
J23nB135_p0665b13║（佛歷二千九百四十八）年紀次辛酉（陰）歷（九）月（初一日）竣工
J23nB135_p0665b14║（中華民國十）（陽）（十）（第一號）
J23nB135_p0665b15║　　　常州天甯寺刻經處出資刻此全部
J23nB135_p0665b16║　　　　　　　　　　經理清鎔謹識
J23nB135_p0665b17║　　　　　　　　　　湖北陶舫溪刊