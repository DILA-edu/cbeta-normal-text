J23nB135_p0671b01║石門文字禪卷第二十
J23nB135_p0671b02║宋江西筠溪石門寺沙門釋德洪覺範著
J23nB135_p0671b03║門人覺慈編錄毘陵天甯法雲堂校
J23nB135_p0671b04║銘
J23nB135_p0671b05║明白庵銘（并序）
J23nB135_p0671b06║余世緣深重，夙習羈縻，好論古今治亂是非，成敗交
J23nB135_p0671b07║游，多譏訶之。獨陳瑩中曰：於道初不相妨，譬如山川
J23nB135_p0671b08║之有飛雲，草木之有華滋，所謂秀媚精進。余心知其
J23nB135_p0671b09║戲，然為之不已。大觀元年春，結庵於臨川，名曰明白，
J23nB135_p0671b10║欲痛自治也。瑩中聞之，以偈見寄曰：庵中不著毗耶
J23nB135_p0671b11║坐，亦許靈山問法人。便謂世間憎愛盡，攢眉出社有
J23nB135_p0671b12║誰瞋？於是堤岸輒決，又復滾滾多言，然竟坐此得罪，
J23nB135_p0671b13║出九死而僅生。恨識不知微，道不勝習，乃收招魂魄，
J23nB135_p0671b14║料理初心，為之銘曰：
J23nB135_p0671b15║雷霆發聲，萬國春曉，聞者不言，心得意了。木落霜清，
J23nB135_p0671b16║水歸沙在。忽然震驚，聞者駭怪。合妙日用，如春雷霆。
J23nB135_p0671b17║背覺合塵，如冬震驚。萬機俱罷，隨緣放曠，尚無了知，
J23nB135_p0671b18║安有倒想？永惟此恩，研味其旨，一庵收身，以時臥起。
J23nB135_p0671b19║語默不昧，絲毫弗差。蒙雜而著，隨孚于嘉。
J23nB135_p0671b20║圓同庵銘
J23nB135_p0671b21║空印之庵，圓何所同？睨而視之，同太虛空。弗設戶牖，
J23nB135_p0671b22║無南北東，而庵中人，來無所從。廓然現前，以道為容。
J23nB135_p0671b23║我此法界，遇緣即宗。自受用境，出生無窮。使令服玩，
J23nB135_p0671b24║地獄天宮。各各無礙，如空行風。我非文殊，齒豁頭童。
J23nB135_p0671b25║以問法來，罄折其躬。而師應機，如隨扣鐘。聊觀此老，
J23nB135_p0671b26║游戲神通。不起于座，瞬兩漆瞳。以大千界，置于鍼鋒。
J23nB135_p0671b27║以香水海，藏于睫中，一切人天，之與魚龍。不覺不知，
J23nB135_p0671b28║如盲如聾。萬像懽呼，聲摩蒼穹。天魔外道，以手擣胸。
J23nB135_p0671b29║欲折困之，面為發紅。如環輪上，尋其始終。於是雌伏，
J23nB135_p0671b30║仰此法雄。我雖衰退，氣猶如虹。未甘見刪，終依禪叢。
J23nB135_p0671c01║斯文之作，蕩除執封。當以理勝，文則非工。溈山之陰，
J23nB135_p0671c02║磐石可礱。書以刻之，昭示童蒙。
J23nB135_p0671c03║覺庵銘（并序）
J23nB135_p0671c04║道人聞公以四威儀為庵，而以覺名之隨身叢林之
J23nB135_p0671c05║別名也。余游此庵中微塵數劫，適今始讀其號。如人
J23nB135_p0671c06║靜坐，忽見鼻端，心知之而不可以語人名之所解，又
J23nB135_p0671c07║如風中鼓橐，雖有神禹之知，莫能分別，特相視一笑
J23nB135_p0671c08║而已。銘曰：
J23nB135_p0671c09║明暗色空成住壞，即大寂滅究竟覺，居以名庵是增
J23nB135_p0671c10║語，而我銘之添注腳。如湯消冰無別冰，冰湯之相未
J23nB135_p0671c11║全脫，何如睡足百事懶，軒納林光鳥聲樂。當知今在
J23nB135_p0671c12║衡嶽中，門外今無覺衡嶽。道人撫掌笑軒渠，注經不
J23nB135_p0671c13║必居牛角。
J23nB135_p0671c14║如庵銘（并序）
J23nB135_p0671c15║吾鄉日公謂余曰：吾以經行座臥為庵，以分別塵勞，
J23nB135_p0671c16║為如且求銘。銘曰：
J23nB135_p0671c17║日用現前，隨眠煩惱，去之即生，如石下草。蓋其妄覺，
J23nB135_p0671c18║取舍顛倒，小根怖之，冰炭懷抱。我以慧眼，燕坐默觀，
J23nB135_p0671c19║一切異相，如珠走盤。是時日公，非內非外，是非死生，
J23nB135_p0671c20║合成一塊。
J23nB135_p0671c21║朴庵銘
J23nB135_p0671c22║履長老禪，而色貴白；老禪有終，白不受色。道人游方，
J23nB135_p0671c23║學至無學。如役六用，則思返朴。有山可看，有飯可飽。
J23nB135_p0671c24║乃笑諸方，何必百巧。罏煙未殘，跏趺袖手。雪窗無塵，
J23nB135_p0671c25║鳥啼清晝。
J23nB135_p0671c26║夢庵銘（并序）
J23nB135_p0671c27║弛擔假寐入大槐之宮，嘗王者樂覺來欠申炊未及
J23nB135_p0671c28║熟耳。輟薪得鹿，翳諸隍中，俄而忘之，意以為夢。且行
J23nB135_p0671c29║且詠路，人用其語而得鹿，一以為虛，一以為實，此世
J23nB135_p0671c30║間之論也。夢中無女色，而欲成辦，非實非虛，此出世
J23nB135_p0672a01║間之論也。衡嶽素公高行著叢林，寄傲一庵，而以夢
J23nB135_p0672a02║名。銘曰：
J23nB135_p0672a03║一境圓通，而法成辦，五根不行，而意自幻。晝思夜境，
J23nB135_p0672a04║塵劫無間，而睫開斂，初不出眼。知誰妙觀，鏡于心宗。
J23nB135_p0672a05║以世校夢，乃將無同。為魚泳波，為蝶翔空。在素曲肱，
J23nB135_p0672a06║吉祥止躬，即庵是夢，問井得水，即夢是庵，緣飯識米。
J23nB135_p0672a07║於一意地，無能無二。若見主人，夢庵俱棄。
J23nB135_p0672a08║癡庵銘（并序）
J23nB135_p0672a09║眾生以貪瞋癡為三毒三毒之過，能致生死諸佛以
J23nB135_p0672a10║戒定慧方便觀照而用治之。余至龍山翊道人，引余
J23nB135_p0672a11║坐於明窗淨室之間，曰：此吾癡庵也。翊頎然秀發，論
J23nB135_p0672a12║議精到，余不見其癡之相。山雲朝升，璧月夜挂，翛然
J23nB135_p0672a13║無營，余不見其癡之理。禪者方以精嚴黠慧，自矜機
J23nB135_p0672a14║辯，逸群勝物，其肯甘為癡哉！顧虎頭之癡，於畫王述
J23nB135_p0672a15║之，癡於不言，率為世傳，是好名之癡也。上人泯泯，與
J23nB135_p0672a16║眾臥起，不知人間是非榮辱，貴賤功利，如三世諸佛
J23nB135_p0672a17║之白牯，可謂之癡。雖以自志，然余以謂其未能絕對，
J23nB135_p0672a18║余為之銘，又可乎？上人之癡，不事於名，則余之銘，於
J23nB135_p0672a19║義未失。銘曰：
J23nB135_p0672a20║導師黠慧，出三界癡，於無癡中，致眾生疑。未若翊禪，
J23nB135_p0672a21║淡然無為，以癡為庵，聊以戲之。亦有癡侶，論癡要訣，
J23nB135_p0672a22║若見大智，紅罏片雪。
J23nB135_p0672a23║懶庵銘（并序）
J23nB135_p0672a24║放似狂靜似懶學者未得其真而先得，其似山林雲
J23nB135_p0672a25║壑之人，狂放一致，靜懶同川然胸次涇渭，笑時真率
J23nB135_p0672a26║瞭然得於眉睫之間。融懶亦能負米瓚懶，亦能拭涕
J23nB135_p0672a27║安懶，亦能牧牛未能真懶也者，南州仁公以勃窣為
J23nB135_p0672a28║精進，以哆和為簡靜，以臨高眺遠，未忘情之語為文
J23nB135_p0672a29║字禪。然則結庵自藏而名以懶，殆非苟然。甘露滅。為
J23nB135_p0672a30║作銘曰：
J23nB135_p0672b01║惟融與安，品坐客瓚，於禪林中，是謂三懶。秀媚精進，
J23nB135_p0672b02║辯慧擔板，唯道人仁，俱透此患。水不洗水，眼不見眼，
J23nB135_p0672b03║以之名庵，蓋亦泡幻。烏啼華笑，曰用成辦，睡起密傳，
J23nB135_p0672b04║露牙一盞。
J23nB135_p0672b05║墮庵銘
J23nB135_p0672b06║心非言傳，則無方便；以言傳之，又成瑕玷。蓋言不言，
J23nB135_p0672b07║俱名污染。飲光華笑，智海簟卷。非言不言，驚如掣電。
J23nB135_p0672b08║異哉曹山，法幢特建。以墮一字，雪諸情見。在聖非貴，
J23nB135_p0672b09║在凡非賤。雜之不藏，著之難辨。二乘骨驚，十地魂戰；
J23nB135_p0672b10║而解空子，乃圓笑靨。善刀藏之，不露鋒燄；不動聲氣，
J23nB135_p0672b11║降伏魔怨。
J23nB135_p0672b12║喧寂庵銘（并序）
J23nB135_p0672b13║高安居士王詢溫，甫和易寡，欲靖專無營特，刻意事
J23nB135_p0672b14║佛，精嚴弗懈。雖年運往矣，而視聽聰明，惟履無玷，故
J23nB135_p0672b15║聲稱閭里，雲庵道價。值天下元豐，間游金陵，舒王施
J23nB135_p0672b16║第為寺，以延叢林號內外護。元祐初，退休來歸，說法
J23nB135_p0672b17║於洞山九峰。溫甫忘冠巾而師事之，其法嗣佛照禪
J23nB135_p0672b18║師惠泉者，與之交善。自泉住上都名剎，士大夫有稀
J23nB135_p0672b19║見之者，而與溫甫日親法喜偈語，酬唱不絕，豈所謂
J23nB135_p0672b20║千里同風者乎？政和七年秋，結制對其所居，名曰喧
J23nB135_p0672b21║寂。余適以事至訪之溫甫，方負暄閱經置卷坐語語
J23nB135_p0672b22║少而理多。於是自媿羈官，四方畏首，尾思蟬蛻，垢紛
J23nB135_p0672b23║縱浪，閒曠而不可得，乃銘其庵而去。銘曰：
J23nB135_p0672b24║孰談無生？唯老居士。孰為聽徒？團欒妻子。以諸塵勞，
J23nB135_p0672b25║而作佛事？視其家風，老龐是似，名聞諸方，流輩追崇。
J23nB135_p0672b26║餘四十年，一節保躬，老則結屋，置闤闠中，即喧而寂，
J23nB135_p0672b27║蓋將無同。賢哉斯人，不二於物，蹇寓于世，莫知歸宿。
J23nB135_p0672b28║我睨而視，亦見彷彿，出生太虛，陶鑄魔佛。
J23nB135_p0672b29║破塵庵銘（并序）
J23nB135_p0672b30║道人堪師庵於水西南臺之下，名曰破塵。為之銘曰：
J23nB135_p0672c01║一大經卷，破此一塵。何以破之？智為斧斤。塵非斷空，
J23nB135_p0672c02║可破非有，了然而知，空亦不受。異哉湘麓，庵此老堪，
J23nB135_p0672c03║視其庵名，如車指南，堪雖可即，語默弗及。如指自觸，
J23nB135_p0672c04║如眼自覿。
J23nB135_p0672c05║報慈庵銘（并序）
J23nB135_p0672c06║武寧西峰達上人。年方妙而孝思度越流輩，父母喪
J23nB135_p0672c07║則重于墳所，旦夕誦唄以時臨，遂自名其庵曰報慈。
J23nB135_p0672c08║嗚呼！達可謂知如來大師律，我比丘之意經，豈不曰
J23nB135_p0672c09║孝名為戒乎？余謂其所為有補於名教，乃為之銘曰：
J23nB135_p0672c10║竹叢生謂之慈竹，烏返哺謂之慈烏，豈吾含齒而戴
J23nB135_p0672c11║髮？乃彼烏竹之不如，故有終天之痛。心再折而情枯，
J23nB135_p0672c12║蒔松楸以上雲，雨就樹陰，以縛屋廬。營出世之冥福，
J23nB135_p0672c13║生五濁之芙蕖。知輪珠以行道，明月白皎其影孤。念
J23nB135_p0672c14║此風之可尚，聊以起精進而激懦夫。
J23nB135_p0672c15║甘露滅齋銘（并序）
J23nB135_p0672c16║政和四年春，余還自海外過衡嶽，謁方廣譽禪師，館
J23nB135_p0672c17║于靈源閣之下，因名其居曰甘露滅。道人法太請曉
J23nB135_p0672c18║其說。余曰：三祖北齊天平二年，得法於少林，隱于𡷗
J23nB135_p0672c19║山，終身不言姓氏。老安，隋文帝開皇十年，括天下私
J23nB135_p0672c20║度僧尼驗勘。安曰：本無名，遂遁于嵩山。二大老，厭名
J23nB135_p0672c21║跡之累，而精一其道蓋如此。余寔慕之，乃為之銘曰：
J23nB135_p0672c22║吾聞甘露，食之長生，而寂滅法，乃有此名。寂滅而生，
J23nB135_p0672c23║谷神不死。唯佛老君，其意如此。我本超放，憂患纏之，
J23nB135_p0672c24║今知脫矣。鬚髮伽梨，安遁嵩少，璨逃潛霍。是故覺範，
J23nB135_p0672c25║老于衡嶽。山失孤峻，玉忘無瑕。當令舌本，吐青蓮華。
J23nB135_p0672c26║明極齋銘（并序）
J23nB135_p0672c27║太原王健伯強名臣惠公之子，皇叔嘉王之婿。方壯
J23nB135_p0672c28║年，則能棄官學道，閱首楞嚴經，至餘塵，尚諸學，明極
J23nB135_p0672c29║即如來。歎曰：此如來之訓，而余之志也。願以明極名
J23nB135_p0672c30║其齋，而乞銘於余。銘曰：
J23nB135_p0673a01║有而尋求，癡暗所囿，得而驚異，智濁之咎。濁澄暗徹，
J23nB135_p0673a02║自覺成就，如人目睛，一塵不受。開睫譬生，明發寄根。
J23nB135_p0673a03║斂睫譬死，暗不能昏。聖師真慈，開此妙門。睥睨不入，
J23nB135_p0673a04║夫豈知恩？枵然丈室，中置匡床，經行宴坐，晨燈夕香，
J23nB135_p0673a05║勿使邪念，蔽常寂光。
J23nB135_p0673a06║夢蝶齋銘（并序）
J23nB135_p0673a07║龍舒陳顯，仁和粹而喜客，慈祥而樂善，宗族朋友皆
J23nB135_p0673a08║稱之。余以怡然居士之齋為夢蝶，而為之銘曰：
J23nB135_p0673a09║浩蕩之春，萬物發飾。淮山花開，麗其風日。蛺蝶何為，
J23nB135_p0673a10║栩栩自適。朱門青鞍，群色棋布。富貴鼎來，賓客鴛鷺。
J23nB135_p0673a11║居士欠申，蘧然而寤。歲時獻壽，舉杯怡然。墮幘一醉，
J23nB135_p0673a12║其樂也天。紛紛萬緒，成我日用。睨而視之，開睫之夢。
J23nB135_p0673a13║明極堂銘（并序）
J23nB135_p0673a14║道人法太少年追隨翰墨，所與遊多，一時顯人。晚居
J23nB135_p0673a15║衡嶽，一衲窮年垂涕捫蝨猥衰坐睡守糞罏煨芋直
J23nB135_p0673a16║名，其所居為明極。取首楞嚴餘塵，尚諸學明極，即如
J23nB135_p0673a17║來義，欲以道人坐進此道。為之銘曰：
J23nB135_p0673a18║見明之時，此見明者，緣明開達，則見暗時；此見暗者，
J23nB135_p0673a19║不明自發。見則常明，寄根成就。見豈明生？暗能昏否？
J23nB135_p0673a20║我觀明暗，尚難掩藏，豈生死門，乃欲存亡？惟道人太，
J23nB135_p0673a21║以壁為口，全機現前，不落滲漏。
J23nB135_p0673a22║昭昭堂銘（并序）
J23nB135_p0673a23║虎城永上人游方晚，館漳水上藍。余適還太原，見之
J23nB135_p0673a24║話。臨川舊游，累日不厭，時方解王事，縱望雲山神魂
J23nB135_p0673a25║若飛動，而亦有落葉之興。曰：欲於崆峒之下作堂，昭
J23nB135_p0673a26║昭名之，而乞言於余，為之銘曰：
J23nB135_p0673a27║維塵勞海，是無明窟，眾生以之，生死出沒。而此昭昭，
J23nB135_p0673a28║首出萬物，廓然十方，寂湛遍周。月惟可見，而不可求，
J23nB135_p0673a29║倩汝名之，為物之尤。一堂收身，丈尋之闊，斂目大千，
J23nB135_p0673a30║都寄毫末，乃欲見見，如鹿方渴。大哉此法，明白坦夷。
J23nB135_p0673b01║昧者迷失，知者得之，故甘露滅，為作銘詩。
J23nB135_p0673b02║要默堂銘（并序）
J23nB135_p0673b03║南楚山水，湘西為甲，湘西法席，保寧為甲。余既幸館
J23nB135_p0673b04║于其中，無別職事，一堂窅然，終日臥聽樓鐘而已。則
J23nB135_p0673b05║又以今寂為甲，乃名其堂曰要默。為之銘曰：
J23nB135_p0673b06║此無比法，如難信珠。雖曰得之，非實非虛。默而未說，
J23nB135_p0673b07║豈有說乎？虜中吾趾，矢貫其膺。即烹汝父，遺我杯羹。
J23nB135_p0673b08║直中有曲，令爾當行，是法平等，無有高下。定當作佛，
J23nB135_p0673b09║普告來者，而常不輕，乃遭詬罵。其珠圓徹，內外俱定。
J23nB135_p0673b10║自牖見子，呼之聽瑩。顧其糞除，則肯受命。自是而觀，
J23nB135_p0673b11║則有綱宗。以火觸火，鍛凡聖銅，縱使自返，窒使求通。
J23nB135_p0673b12║面壁而坐，理鉏而扃，要使求者，鼻直眼橫。是為大智，
J23nB135_p0673b13║破滅無明。提婆祖以，無所嗜好。祈神求信，自貶其道。
J23nB135_p0673b14║校此兩士，則為顛倒。湘西之麓，古屋數椽。臥聽樓鐘，
J23nB135_p0673b15║餞吾華顛。謂終不說，夫豈真然？
J23nB135_p0673b16║一麟室銘（并序）
J23nB135_p0673b17║南臺禪師昭公住山之明年，新其丈室而以一麟名
J23nB135_p0673b18║之，使叢林想見哲人之遺風餘韻也。甘露滅，某為銘
J23nB135_p0673b19║曰：
J23nB135_p0673b20║麒麟之性，不可繫羈，非如犬羊，可驅東西。有大比丘，
J23nB135_p0673b21║人類精奇，在驅烏中，服勤祖師。及其將化，使之尋思。
J23nB135_p0673b22║賞其神駿，思則有辭。眾角一麟，遷其以之。禪師昭公，
J23nB135_p0673b23║來自大溈，分空印澄，名譽日馳。顧瞻山川，憮然嗟咨。
J23nB135_p0673b24║想其高風，屋宇故基。以麟名室，非苟然為。佳羽百鳥，
J23nB135_p0673b25║宗教日衰，庶異人出，支此頹隳，耆闍倚天，勝氣華滋，
J23nB135_p0673b26║當磨雲根，刻此銘詩。
J23nB135_p0673b27║宜獨室銘
J23nB135_p0673b28║金沙僧道明，勤道如智海，事師如小朗機，陪清眾於
J23nB135_p0673b29║宿。德寮之後，別開小室，僅可容膝日晏寂其中。昔偉
J23nB135_p0673b30║禪師在黃檗親老積翠，其靜住政如此，人問其故，荅
J23nB135_p0673c01║曰：聚語。
J23nB135_p0673c02║藏六軒銘（并序）
J23nB135_p0673c03║端首座從吾磊苴兄遊，有年方埋光彩禪林，而學者
J23nB135_p0673c04║已相仍矣。開軒於室之後，乞名於余。余為名曰藏六，
J23nB135_p0673c05║且以諷後學事，虛名為實效者耳。銘曰：
J23nB135_p0673c06║寡欲養心，以直養氣，抱其德全，龜以蟬蛻。情緣崢嶸，
J23nB135_p0673c07║欲犬怒吠。端方藏六，攫摶無地。學者闐門，佇思擬議，
J23nB135_p0673c08║如大火聚，不宿蚊蚋。我觀此老，非愚非慧，人趨所爭，
J23nB135_p0673c09║師取其棄。
J23nB135_p0673c10║俱清軒銘
J23nB135_p0673c11║曉雲滅盡，群山蒼然。倚杖凝睇，如開青蓮。夜籟以寂，
J23nB135_p0673c12║繞除流泉；曲肱而聽，如鳴朱絃。有大禪衲，不礙見聞。
J23nB135_p0673c13║以雲門印，印空成文。對是淨境，深炷爐熏。人牛兩亡，
J23nB135_p0673c14║蓑苙具存。
J23nB135_p0673c15║解空閣銘
J23nB135_p0673c16║以色礙眼，鏟其雲山，以聲聒耳。惡禽閒關，有大開士，
J23nB135_p0673c17║倚欄微笑，以眼聞色，以耳觀鳥，石屏玉立，泉以珮鳴，
J23nB135_p0673c18║乃知解空，不離色聲。
J23nB135_p0673c19║宜獨巖銘（并序）
J23nB135_p0673c20║余性喜笑傲，不了人之愛憎，比坐譁眾，人所鄙棄。飯
J23nB135_p0673c21║餘曳杖山行，路窮則反，會意植杖，莞然一笑，響應山
J23nB135_p0673c22║谷之西崦，幽奇可愛。有巖西向，洞如側磬，中有石碪，
J23nB135_p0673c23║僅容坐臥。而附巖左右，偏生修竹。余每至此，終日忘
J23nB135_p0673c24║歸。既久，因名其巖曰宜獨，乃為之銘。銘曰：
J23nB135_p0673c25║幽巖如磬，側立山腹。中有石床，砥平而綠。我來忘歸，
J23nB135_p0673c26║臥聽風竹。夫物得宜，如眉映目。幽居情閑，乃名宜獨。
J23nB135_p0673c27║一頃之陂，清飲兩鵠。得其所哉，此詩可錄。
J23nB135_p0673c28║座右銘
J23nB135_p0673c29║行與邪分途，居與正為鄰，於中有取捨，此外無疏親。
J23nB135_p0673c30║此為朝市者，言之肥家，以忍順全，交以簡恭，好學如
J23nB135_p0674a01║不及，求名如儻來。此為山林者，言之大丈夫，當期出
J23nB135_p0674a02║生死，生死皆由心所造，心滅生死乃壞，心滅則髑髏
J23nB135_p0674a03║是水，心生則爪皮是罪。淵乎妙哉！一念不生，即入無
J23nB135_p0674a04║垢三昧。
J23nB135_p0674a05║延福寺鐘銘（并序）
J23nB135_p0674a06║梁武帝假寶公神力，見地獄相，問：何以救之？寶公曰：
J23nB135_p0674a07║眾生定業，不可即滅，唯聞鐘聲，其苦暫息耳。武帝於
J23nB135_p0674a08║是詔天下佛廟擊鐘，當舒徐其聲欲以停苦也宜豐。
J23nB135_p0674a09║李元與弟施延福院大鐘，願資延母。夫人周氏壽祺，
J23nB135_p0674a10║且雪夙障，余以謂李氏知所施矣。晉許遜白日僊去。
J23nB135_p0674a11║天詔書曰：赦汝不事先祖之罪，佳汝施藥咒水之功。
J23nB135_p0674a12║夫施藥咒水，脫人於苦者也。唐崔祐甫本貴且壽，以
J23nB135_p0674a13║任情殺戮囚繫不釋，遂不壽囚繫殺戮置人於苦者
J23nB135_p0674a14║也。嗚呼！壽固無象，脫人之苦則增，置人於苦則損。夫
J23nB135_p0674a15║鐘之功利博大昭著者也，以之為施。周氏之罪滅壽
J23nB135_p0674a16║延理，有固然者矣。因為銘曰：
J23nB135_p0674a17║眾生大夢營黑業，玲瓏擊鐘與開睫，功德之大吾敢
J23nB135_p0674a18║喋，願移慈母離障結。如聲度垣即超越，孝哉伯仲俱
J23nB135_p0674a19║勇決，依仗佛力等痛切，如取寓物執券牒。願壽慈母
J23nB135_p0674a20║春在頰，如鐘常撞無盡竭，政和甲午夏五月，誰為銘
J23nB135_p0674a21║之甘露滅？
J23nB135_p0674a22║童耄竹銘（并序）
J23nB135_p0674a23║霜筠粉節，貫四時而不凋者，竹之性也。然憐孝子之
J23nB135_p0674a24║泣，則為之冬茁；憫忠臣之誓，則為之倒植。余聞心之
J23nB135_p0674a25║精微，不可以言傳而可以事著，是二者非忠孝之著
J23nB135_p0674a26║乎？潛庵老人戲植，獨竹於庵南之壁，陰期月而筍茁，
J23nB135_p0674a27║蓋老人以虛心集道，以高節荷法所致，亦精誠之驗
J23nB135_p0674a28║也。余以童耄名之，又為之銘曰：
J23nB135_p0674a29║渭川千畝，潛庵一竿，俯視盛衰，凜然歲寒。筍茁于夏，
J23nB135_p0674a30║解籜穎異，頎然扶疏，如老攜稚。根豈終獨，乃生橫枝？
J23nB135_p0674b01║如其道茂，有子嗣之。高情不群，安樂霜雪，風來有聲，
J23nB135_p0674b02║是隨宜說。
J23nB135_p0674b03║魯公玉器銘
J23nB135_p0674b04║二乘馬麥，為法忍饌，我觀是法，縱橫轉變，皆即一心，
J23nB135_p0674b05║靈妙所現，覺知見聞，一一成辦，色空明暗，一一如幻，
J23nB135_p0674b06║設物譬道，古聖所羨，初無大小，之與貴賤，是故此輪，
J23nB135_p0674b07║真淨所建。
J23nB135_p0674b08║李德茂家坐中賦諸銘
J23nB135_p0674b09║阮咸銘
J23nB135_p0674b10║有晉奇逸，製為此器，以姓名之。蓋琴之裔，物趣幻假，
J23nB135_p0674b11║形因變遷，但餘至音，則無陳鮮。
J23nB135_p0674b12║琴銘
J23nB135_p0674b13║材出餘燼，桐生晚林，見之意消，矧聞其音。朱絃發越，
J23nB135_p0674b14║夜堂秋深，如見古人，如得我心。
J23nB135_p0674b15║鏡室銘
J23nB135_p0674b16║種性清瑩，出塵風度，開扉見之，真常流注。妍者所欣，
J23nB135_p0674b17║媸者所惡，勿使癡兒，呵出昏霧。
J23nB135_p0674b18║端硯銘
J23nB135_p0674b19║破韜玉之蒼石，出孕金之晴川，解碧谿之封褁，割紫
J23nB135_p0674b20║雲之芳鮮，從連眉之僊子，供倒流之詞源。
J23nB135_p0674b21║歙硯銘二首（并序）
J23nB135_p0674b22║東坡得唐林，夫歙硯絕妙，然其心甚隆，坡惜之以向
J23nB135_p0674b23║林。夫曰：琢硯者，欲磨平其隆，百年之後，用之方為妙
J23nB135_p0674b24║耳。
J23nB135_p0674b25║外儼豐碩，中含清堅，而質常潤，如舌有泉。滑足金光，
J23nB135_p0674b26║碧生霧曉，平其微隆，多年方妙。
J23nB135_p0674b27║體切玉潤，膚刷絲文，書城之友，歙谿之珍，貌貴端重，
J23nB135_p0674b28║德貴粹溫，是故覺範，於硯亦云。
J23nB135_p0674b29║五老硯銘（并序）
J23nB135_p0674b30║杜季楊奉使湘南過九江，見廬山而愛之，得拳石於
J23nB135_p0674c01║九嶷山之下。類五老峰有坳，其痕如硯，季楊欣然置
J23nB135_p0674c02║几案間，名之曰五老硯。余觀之於南楚門舟中，為之
J23nB135_p0674c03║銘曰：
J23nB135_p0674c04║廬山五老，寒翠倚天。公嘗過之，望見垂涎。朅來幽夢，
J23nB135_p0674c05║時歷其顛。九嶷之下，得石如拳。二三君子，聚首比肩。
J23nB135_p0674c06║豈其遊戲，分身則然。下有坳處，形如玉淵。疑有神龍，
J23nB135_p0674c07║風雷播掀。以當吾硯，刷其芳鮮。醉中落筆，粲然雲煙。
J23nB135_p0674c08║我作銘詩，擘窠為鐫。袖歸中朝，為好事傳。
J23nB135_p0674c09║王裕之求硯銘為作此
J23nB135_p0674c10║吾聞大梁之東郭有硯臺焉，而自然成坳淵，挽九江
J23nB135_p0674c11║之水以為滴，聚桐柏之色以為煙。借溫江卓筆之峰
J23nB135_p0674c12║以蘸其尖，展青天以為紙，書吾餞君之詩情與曠野
J23nB135_p0674c13║以相連。吾輩留滯南楚，思上國而未得以還轅。雖然
J23nB135_p0674c14║會當，與君握手，州橋踏月，以話湘川。是時君必折蟾
J23nB135_p0674c15║宮之桂，我亦腰金紆紫，揖讓于人主之前。此言蓋理
J23nB135_p0674c16║有固然，非狂且顛也。
J23nB135_p0674c17║詞
J23nB135_p0674c18║和陶淵明歸去來詞
J23nB135_p0674c19║歸去來兮，是處有山，皆可歸念。纏綿其世，故忽感悟
J23nB135_p0674c20║而增悲。精誠炯而未泯，齒髮逝而莫追。想比鄰之驚
J23nB135_p0674c21║愕，疑昔人而竟非。逢斷橋而植杖，涉淺瀨而搊衣，轉
J23nB135_p0674c22║犖确之深壑，開機杼於尋微。宿雨初霽，山氣如奔，紛
J23nB135_p0674c23║然落葉，滿我衡門。少喜翰墨，餘習尚存；如撫無絃，如
J23nB135_p0674c24║持空樽。有詩情以寄目，無憂色之在顏。皆遇緣而一
J23nB135_p0674c25║戲，則何適而不安？顧風物之閑美，忻幽鳥之關關。揜
J23nB135_p0674c26║殘書而意消，偶斂目而深觀，還諸緣以俱盡，廓然獲
J23nB135_p0674c27║其無還。譬如人經故鄉，情戀戀而盤桓；歸去來兮，請
J23nB135_p0674c28║畢生於此游。佳退藏於不言，使來者之自求。如薪竭
J23nB135_p0674c29║則火滅，知愛盡而無憂。雖鯤鵬之小猶聽其自化，則
J23nB135_p0674c30║此道其可以告於朋儔。笑我閱世，如川行舟，少折困
J23nB135_p0675a01║於憂患，老安樂其林丘。嗟學者之畏影，蓋餘波之末
J23nB135_p0675a02║流。苟就陰則影滅，妄自釋而心休。已矣乎！吾吐斯言
J23nB135_p0675a03║非其時，聞者聽瑩皆遲。留以鍼投，水今無之。古人不
J23nB135_p0675a04║可見，來哲亦難期。省雜念之妨道，如良苗之日耔，當
J23nB135_p0675a05║閉關而觀壁，盍捐書而止詩。不取於人而自信，如子
J23nB135_p0675a06║得母復何疑？
J23nB135_p0675a07║溈山空印禪師，易本際庵，為甘露滅，以書招予，
J23nB135_p0675a08║歸隱復賦歸去來詞。
J23nB135_p0675a09║歸去來兮，溈山有人呼我歸。碧暮雲之凝合，空夜鶴
J23nB135_p0675a10║之怨悲。省一念之有差，雖百悔其何追。探蟻穴之意
J23nB135_p0675a11║適，俄夢覺而知非。幸牛羊之弗踐，有墜露之霑衣。恨
J23nB135_p0675a12║無前知之明，及未著而知微。緬懷萬峰，如蹲如奔；而
J23nB135_p0675a13║煙霏開，窈窕其門。東庵西井，古跡猶存；俯拾枯松，旋
J23nB135_p0675a14║安茶樽。並兩山之寒翠，煮萬仞之潺顏。想鍤鍬之寂
J23nB135_p0675a15║子，對牧牛之懶安。妙機鋒之雖觸，無生死之相關。挹
J23nB135_p0675a16║前輩之宏規，揆今事而默觀。唯空印之中興，取高風
J23nB135_p0675a17║而追還。耿終力之弗寐，心欲絕而桓桓；歸去來兮，永
J23nB135_p0675a18║結無情之游。蓋大欲之已去，復於世而何求。笑朝三
J23nB135_p0675a19║而莫四，紛眾狙之喜憂；愛芙蓉之倚天，勢獨立而無
J23nB135_p0675a20║疇。昔尚反顧，今則覆舟。弓精盡於九年，履考祥於一
J23nB135_p0675a21║丘。卷正宗而懷之，悲末學之橫流。如韓信之已死，而
J23nB135_p0675a22║其心豈真休已矣乎！溈山吾歸今其時，如魚縱壑不
J23nB135_p0675a23║可留，今而不歸，欲何之？行以到為是，食以飽為期。雖
J23nB135_p0675a24║靈根之深密，護空慧以培耔，聽耆年之夜語，誦諸衲
J23nB135_p0675a25║之清詩。知沙纕之非飯，情斷意訖復何疑？
J23nB135_p0675a26║賦
J23nB135_p0675a27║王舍人宏道家中蓄，花光所作，墨梅甚妙，戲為
J23nB135_p0675a28║之賦。
J23nB135_p0675a29║水蒼芒而春暗，村窈窕而煙暮。忽微霰之濺衣，驚一
J23nB135_p0675a30║枝之當路。蔕團紅膏之蠟，色染薔薇之露。柔風飄其
J23nB135_p0675b01║徐來，暗香滅而復著。待黃昏之雪消，看東南之月吐。
J23nB135_p0675b02║何嬋娟之殷勤，獻清妍之風度？方其開也，如華清之
J23nB135_p0675b03║出浴，矯風神其轉顧，蓋天質之自然，宜鉛華之不御
J23nB135_p0675b04║也。及其落也，如朝陽之奏曲學，回雪而起舞，乃僊風
J23nB135_p0675b05║之體自輕，非臭夷之藥能舉也。怪老禪之游戲，幻此
J23nB135_p0675b06║華於縑素；疑分身之藏年，每開卷而奇遇；如行孤山
J23nB135_p0675b07║之下，如入輞川之塢。念透塵之種性，含無語之情緒。
J23nB135_p0675b08║豈君王寵我太甚，致我不得僊去者耶？
J23nB135_p0675b09║龍尾硯賦（并序）
J23nB135_p0675b10║予所蓄龍尾硯，比他硯最賢。龔德莊從予乞曰：此石
J23nB135_p0675b11║宜宿玉堂，豈公所當有耶？既以與之，又戲為之賦。其
J23nB135_p0675b12║詞曰：
J23nB135_p0675b13║柳子嘗有言曰：硯之美者，唯青石最賢，而絳石次焉。
J23nB135_p0675b14║自絳青而下，蓋亦不數，而世亦無傳。何溫然之子石，
J23nB135_p0675b15║出高要之晴川？方其始造也，祠中牢以匈祐，犯驚湍
J23nB135_p0675b16║之洄漩，探萬仞之崖腹，取勁石之堅圓，褁碧草以徑
J23nB135_p0675b17║出，割紫雲之明鮮，縈金縷於廓岸，張鴝目於坳淵。於
J23nB135_p0675b18║是房以玉室，而綈以錦衣，名以虛中，而以居默字之。
J23nB135_p0675b19║適風櫺之春晝，偶莫逆於書幃，管城子方蒙茸而落
J23nB135_p0675b20║帽，燕客儼峨峨之豐，頤愛知白之盡展。其底蘊而看
J23nB135_p0675b21║君荅，煙霞之譚詞粲古。今於立頃而觀者，若未始與
J23nB135_p0675b22║聞而有知，以其有是之德，故君子見錄而不遺也。蓋
J23nB135_p0675b23║嘗罥網而出鯉，昭以佳瑞而生之；涸於順山而鴿，致
J23nB135_p0675b24║浴於越池而水緇。姿端重而有墨侯之封，腰微坳而
J23nB135_p0675b25║作郎官之狀。逸于闐青鐵之群，秀蟾蜍玉器之上。又
J23nB135_p0675b26║嘗污盧攜之怒裾，印太真之醉掌，泮紫金於藥鼎，鎗
J23nB135_p0675b27║清聲於書幌，殆其棄而弗用也。猶贐餘骸於弟子，瘞
J23nB135_p0675b28║朽骨於草莽而狂生，乃以鐵竊其名，而市工仍以瓦
J23nB135_p0675b29║肖其像。由此硯之難致，故紛謬偽之欺誑也。顧予此
J23nB135_p0675b30║硯之清堅，出於歙溪之湄水，乃陋南荒之彘肝，而竊
J23nB135_p0675c01║自比於龍尾。勻數寸之秋光，溫一片之和氣，疑初得
J23nB135_p0675c02║於魯祠，何朴美之如此？從予游亦有年，愛其忍垢之
J23nB135_p0675c03║類己，嗟所值之不遭，紛白眼之相視，獨一龔之可人，
J23nB135_p0675c04║輒傾蓋而見喜，將提攜而去歸。置玉堂之棐几，稔亨
J23nB135_p0675c05║奮而逃窮；脫怒罵之焚毀，終未免腹洞於暮年。而猶
J23nB135_p0675c06║勝支床於壯歲，子行勉矣。予將觀子與管城輩耕於
J23nB135_p0675c07║無所不知之鄉，而至豐年之義理也已。
J23nB135_p0675c08║石門文字禪卷第二十