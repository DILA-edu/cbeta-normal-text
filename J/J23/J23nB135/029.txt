J23nB135_p0720c01║石門文字禪卷第二十九
J23nB135_p0720c02║宋江西筠溪石門寺沙門釋德洪覺範著
J23nB135_p0720c03║門人覺慈編錄毘陵天甯法雲堂校
J23nB135_p0720c04║書
J23nB135_p0720c05║上張無盡居士退崇寧書
J23nB135_p0720c06║某啟：誦相公佳句，願見二十年矣。每念威德崇重，辯
J23nB135_p0720c07║才無礙，未易酬對，顧省鈍根，無異能解，非所堪任，以
J23nB135_p0720c08║是久不敢行詣耳。不謂比來照禪師書中過辱緒言，
J23nB135_p0720c09║見及如佩黃金良藥之賜。閣下昔與雲庵兜率神交
J23nB135_p0720c10║道契，為內外護，雖當時從游之人如某者，亦蒙記錄，
J23nB135_p0720c11║愛人而及屋烏，謂徒虛語，今始信然。又蒙辱以崇寧
J23nB135_p0720c12║見召，尚未識門屏，而據授以師位。衲子驚怪，莫不改
J23nB135_p0720c13║觀。實以鄙陋，恐臨事失職，有累閣下知言耳，故不敢
J23nB135_p0720c14║輒受。謹課成拙頌六首，繕寫呈上，聊供閣下千里法
J23nB135_p0720c15║喜之游。干冒鈞重，不勝愧悚。
J23nB135_p0720c16║荅張天覺退傳慶書
J23nB135_p0720c17║某啟：某青山白雲之人，其蹤跡不願上王公貴人之
J23nB135_p0720c18║齒牙，縱浪大化，飽飯足矣。不虞閣下過顧，千里惠書，
J23nB135_p0720c19║以崇寧見要，挽至人天之上，使授佛之職，責以重振
J23nB135_p0720c20║西祖已墜之風。其以閣下所責甚重，某之材力甚薄，
J23nB135_p0720c21║不敢輒冒寵命，作偈辭免意。閣下必憐其誠，從其所
J23nB135_p0720c22║欲，棄置之久矣，而禮意益勤，三返其使，欲一相見而
J23nB135_p0720c23║已。某翻然改曰：無盡居士道大德博，名聲遍華夏，獨
J23nB135_p0720c24║立四顧，為我家門墻。又先雲庵之執，今區區於一愚
J23nB135_p0720c25║比丘，其可終不往也。故間關而來，閣下一見，過有稱
J23nB135_p0720c26║賞。嘗謂天下之英物，聖宋之異人，撥置形骸，傾瀉意
J23nB135_p0720c27║氣。奇章妙諦，嘉譽曷以克當？茲復懇陳，尚乞從容辭
J23nB135_p0720c28║謝。
J23nB135_p0720c29║代雲蓋賀北禪方老書
J23nB135_p0720c30║清淨燕居，雖聖師之明誨；流通法藏，乃釋子之本心。
J23nB135_p0721a01║于其可為之時，蓋亦何膠於跡。遠公老矣，竟不過於
J23nB135_p0721a02║虎谿；南陽翻然，乃肯來於鳳闕。觀其以道自重則或
J23nB135_p0721a03║異，惟其以身徇法則皆然。伏惟某人，清明在躬，淳化
J23nB135_p0721a04║接物。以淵才雅思之三昧，資淹通博識之兼能。比自
J23nB135_p0721a05║雲山，徙居城郭。蓋叢林之故老，傳聲名於此邦。金斗
J23nB135_p0721a06║城中，舊挽浮山之九帶；汨羅江上，重揚臨濟之三玄。
J23nB135_p0721a07║光壯吾宗，提攜後學。凡於聞見，無不懽譁。屬叨疾衰，
J23nB135_p0721a08║尚稽展對。謹奉啟陳賀。春色向暄，尤冀珍重。
J23nB135_p0721a09║代荅溈山評老書
J23nB135_p0721a10║竊承已辭惠日，咸爭瑞鳥之先瞻；欻然道風，遽與珍
J23nB135_p0721a11║緘而並至。悃誠特厚，文彩甚華，俯思衰殘，交增喜愧。
J23nB135_p0721a12║顧茲溈水，寔甲熊湘，前豪峻大雄之風，近世茂霜華
J23nB135_p0721a13║之嗣。欽承禪師，游戲法窟，熟爛叢林，飄然而來。故將
J23nB135_p0721a14║有意於先覺，發其所蘊行，看施益於後昆。豈惟拙者
J23nB135_p0721a15║之與榮，抑亦輿情之所望。謹奉啟上謝。
J23nB135_p0721a16║代法嗣書
J23nB135_p0721a17║某聞惟師弟子，系時因緣，雖遷流於人天，或契闊於
J23nB135_p0721a18║生死。不謀而合，妙於磁石之鍼；適然而逢，特類盲龜
J23nB135_p0721a19║之木。方相視而一笑，歎再來之尚存。披掌發異世之
J23nB135_p0721a20║珠，後身附前生之植。載之傳記，炳若丹青。然望道固
J23nB135_p0721a21║有淺深，受材不無大小。沿從中世，非復古風。名存實
J23nB135_p0721a22║亡，力微習重。寂無奮起，幾至陵夷。如某者志節，願追
J23nB135_p0721a23║古先識，慮皆居人下。契無悟花之敏，迷有摘葉之愚。
J23nB135_p0721a24║自離七閩，謾游三楚。夤緣養育，則恩均親教；提攜收
J23nB135_p0721a25║拾，則人固戶知。非止見聞之熏烝，蓋亦琢磨之厭飫。
J23nB135_p0721a26║誓同小朗斷笻，不下三生；敢料大溈踢缾，遂辭百丈。
J23nB135_p0721a27║恭惟某人，道傳熊嶽，派出虎溪。聲華久著於叢林，誠
J23nB135_p0721a28║寔可開於金石。游戲翰墨，爛熟教乘。屢讓名山，倦臨
J23nB135_p0721a29║清眾。而宗門道廣，學者日親。機比疏山，敢犯腹中之
J23nB135_p0721a30║鱗甲；辯如慧日，寧逃口內之雌黃。蓋其要妙淵深，高
J23nB135_p0721b01║明廣大。而某應量而休，蚊蚋亦名飲海；登高未已，女
J23nB135_p0721b02║蘿適幸依松。敢不永棄世緣，長依淨社，激昂志節，報
J23nB135_p0721b03║效恩私。然力甚纖埃，敢助培於佛種；光猶爝火，徒僭
J23nB135_p0721b04║續於祖燈。瞻望門闌，馳心師範。過此已往，未知所裁。
J23nB135_p0721b05║代荅書
J23nB135_p0721b06║伏審光膺顯命，榮遂素心，輿情欣聞，士論增氣。竊謂
J23nB135_p0721b07║仕宦無大小，當各行其志，窮達有義命，則不必言時。
J23nB135_p0721b08║較今竹帛所傳，如漢文武之盛，觀其至鑒，大不可誣。
J23nB135_p0721b09║相如之賦甚工，止於為令；李廣之藝絕類，竟不得侯。
J23nB135_p0721b10║蓋功名出於偶然，故用舍置諸度外。然有是語，未見
J23nB135_p0721b11║若人。恭惟某官，深於文詞，綽有標韻，言行信於閭里，
J23nB135_p0721b12║聲稱著於搢紳。袖手來歸，餞華顛於詩酒；挂冠閒暇，
J23nB135_p0721b13║登清嘯於雲泉。方慚贄賀之未緣，遽辱函封之先及，
J23nB135_p0721b14║獲窺筆力，概見平生。習俗移人，鄙後來居士之論；天
J23nB135_p0721b15║資近道，有急流勇退之風。陳誼甚高，把卷增慨，驚文
J23nB135_p0721b16║彩之奪目，挹謙光之照人，永為巾笥之珍，愧乏瓊瑤
J23nB135_p0721b17║之報。其於欽佩，莫究頌言。
J23nB135_p0721b18║代上太師啟
J23nB135_p0721b19║君子立邦家之光，固難親炙；忠臣在社稷之衛，豈易
J23nB135_p0721b20║皈依。幸逢濟濟，辟王之朝，共遇赫赫，師尹之貴。豈無
J23nB135_p0721b21║巨筆，用贊元勳？故巨壑縱魚王，褒著漢武得賢之頌；
J23nB135_p0721b22║在坰牡馬史，克陳僖公有道之詩。敢當搢紳先生作
J23nB135_p0721b23║者之前，願聽狂簡小子斐然之語。雖牖中窺日，未盡
J23nB135_p0721b24║光輝，然爨下梧桐，亦堪聽采。恭惟某官，文章宗伯，道
J23nB135_p0721b25║德真儒，會逢千載一遇之時，協贊一日萬機之政。股
J23nB135_p0721b26║肱周室，首居尚父之尊；左右商王，自任阿衡之重。一
J23nB135_p0721b27║持政柄，大振朝綱。李逢吉十六子之奸回，悉歸竄逐；
J23nB135_p0721b28║崔祐甫八百員之英傑，盡入搜揚。恢雝泮以興賢，奠
J23nB135_p0721b29║幾千人，經明行修之士；設庠序而化邑，復數百年，鄉
J23nB135_p0721b30║舉里選之科。鑄鐵錫，子母以利便公私；弛山河，茶鹽
J23nB135_p0721c01║而通行商旅。興水利，則俶載南畝，得施十千維耦之
J23nB135_p0721c02║勤；勸農田，則平秩西成，俱獲三百其囷之望。恤貧置
J23nB135_p0721c03║院，凶年無溝洫之憂；漏澤開園，枯骨免狐狸之噉。天
J23nB135_p0721c04║寧建寺，祈明明天子，壽考萬年；敦宗立官，使振振公
J23nB135_p0721c05║子，本支百世。以至乎九鼎鑄而百神受職，八寶獻而
J23nB135_p0721c06║萬福攸同。大晟作而足以動天地、感鬼神；四輔建而
J23nB135_p0721c07║足以利國家、興社稷。王道平而百川理，黃河於是乎
J23nB135_p0721c08║清；元氣回而萬物春，靈芝於是乎秀。遂致一人有慶，
J23nB135_p0721c09║四海無虞。三階平而風雨時，五穀熟而人民育。天垂
J23nB135_p0721c10║甘露，地產嘉禾。山川草木之裕如，鳥獸魚鱉之咸若。
J23nB135_p0721c11║民躋壽域，俗樂春臺。一方無鼠偷狗竊之驚，四境有
J23nB135_p0721c12║犬吠雞鳴之喜。遠人率化荒服，來王萬邦；共惟帝臣
J23nB135_p0721c13║天地，莫非王土。開關受吏，梯航遠走於蠻中；獻地稱
J23nB135_p0721c14║蕃，璵璇幾半於天下。皆是八柱擎天之力，益知四時
J23nB135_p0721c15║成歲之功。昭昭簡在帝心，籍籍頌諸人口。前房杜而
J23nB135_p0721c16║後姚宋，何以加諸；左稷契而右皋夔，不能過也。此皆
J23nB135_p0721c17║公議，豈但私言。自從往古來今，無不光前絕後。雖禿
J23nB135_p0721c18║千毫之兔，難紀宏規；縱捽萬楮之皮，莫形魯頌。某備
J23nB135_p0721c19║員官業，托質洪鈞。望南山之維石嵒嵒，幾年注目；仰
J23nB135_p0721c20║北斗之台星兩兩，每夜勞魂。歎無路以掃門，徒有心
J23nB135_p0721c21║於投刺。鳳衰已甚，敢興楚接之歌；牛喘非時，終冀邴
J23nB135_p0721c22║吉之問。特書悃愊，上瀆高明。造化罏中，敢希陶鑄；燮
J23nB135_p0721c23║調手內，全藉提攜。果蒙自卵及翼之恩，不忘摩頂至
J23nB135_p0721c24║踵之報。
J23nB135_p0721c25║代上少師啟
J23nB135_p0721c26║伏審光膺大號，榮二三公，凡屬生成，舉同抃蹈。竊以
J23nB135_p0721c27║大臣謀國，元帥行師，深惟用兵之難，近請以唐為喻。
J23nB135_p0721c28║裴度之誅元濟，名蓋准西；子儀之備吐蕃，威宣關內。
J23nB135_p0721c29║然而軍旅屢失，歲月薦更，或碎韓愈勒銘之碑，或置
J23nB135_p0721c30║朝恩疾功之沮。紛然異議，沸於外庭。未有纛祭朝陳，
J23nB135_p0722a01║散犬戎於沙幕；捷書夜奏，復萬貢之山河。服功於談
J23nB135_p0722a02║笑之間，紀績於鼎彝之上。雖曰天之時數，豈非人之
J23nB135_p0722a03║力為？恭惟藥宮先生，蘊德方剛，受材宏大，以山甫補
J23nB135_p0722a04║袞之手，應高宗協夢之祥。惟都惟俞，可曰千載之遇；
J23nB135_p0722a05║知文知武，是謂萬人之英。當巍巍乎有道之朝，建岌
J23nB135_p0722a06║岌乎無前之業。父子俱登三事，君臣慶同一時。四世
J23nB135_p0722a07║五公，何足道也？一門萬石，竊且陋之。已收玉版之榮，
J23nB135_p0722a08║行遂金甌之拜。某猥緣望履，獲預執鞭。永懷剪拂之
J23nB135_p0722a09║私，未效涓埃之報。終當為之殞首，且將依以揚聲。身
J23nB135_p0722a10║處江湖，遐想平津之館；職拘飛挽，遙稱北海之觴。
J23nB135_p0722a11║代東林謝明府啟
J23nB135_p0722a12║右。某啟：准使符授，前件職事，已祗受者。竊以冠世名
J23nB135_p0722a13║山，道德所在，出塵淨社，緇白同欽。近偶厄於妄庸，坐
J23nB135_p0722a14║幾見其傾覆，宜得神穎，以整頹綱。上以副王臣外護
J23nB135_p0722a15║之勤，下以副叢林中興之漸。如某者蒞眾猶晚，涉道
J23nB135_p0722a16║未深。五逢楚國之秋，三涉湘山之剎。特以宗風之盛，
J23nB135_p0722a17║誤為學者所推。偶預總提，良出徼倖。恭惟某官，斯民
J23nB135_p0722a18║先覺，當世偉人，世殿侯藩名，獨簡於睿想，入聯清禁
J23nB135_p0722a19║道，每格於君心。期必代於天工，蓋久從於人望。某已
J23nB135_p0722a20║次治境，行瞻履商，獲聞謦咳之餘，倍切敘崇德厚。謹
J23nB135_p0722a21║具啟陳謝，伏惟台慈照察。
J23nB135_p0722a22║代上湖南使者書
J23nB135_p0722a23║某聞趙清獻公奉使西州，以一琴一龜自隨，坐則撫
J23nB135_p0722a24║琴玩龜，蜀人莫測。寓止成都，以書抵中朝。故人曰成
J23nB135_p0722a25║都全蜀之地，沃野千里，而多江山登臨之樂，齋閣事
J23nB135_p0722a26║簡，時有山僧野人，投詩而去。諸公顧此，吾事豈不流
J23nB135_p0722a27║哉？嗚呼！山僧野人，固無用於世。然一造大人君子之
J23nB135_p0722a28║庭，飾鄙陋之詞，敘棲遲之蹟，則遂為公卿美談。恭惟
J23nB135_p0722a29║某官，文章之卓越，風節之高特，冠於搢紳。雖功名事
J23nB135_p0722a30║業之效未收，而人主倚眷；天下之屬，望販夫乳兒，莫
J23nB135_p0722b01║不知頌詠盛德。其遺風餘烈，初不減清獻公，而好賢
J23nB135_p0722b02║樂善，出於至誠，則又過之。方持使者節來蒞三湘，以
J23nB135_p0722b03║萬壑之松聲為琴，以自養之靈智為龜。當其酒酣客
J23nB135_p0722b04║散，頹然墮幘，聽江風之度曲，觀湛然之發光。若傲睨
J23nB135_p0722b05║萬物之表，而與造物者游，其高韻脫落，當十倍西蜀。
J23nB135_p0722b06║但山僧野人之詩文未至庭下，猶以為缺典。某頃在
J23nB135_p0722b07║丹陽，獲陪今儀府相公苻寶舍人父子，遊自南還，頗
J23nB135_p0722b08║獲翰墨。切聞公蔡氏臥內客也，敢自山中攜至，持以
J23nB135_p0722b09║呈獻，無所干求，惟閣下憐其誠而進之爾。
J23nB135_p0722b10║代上宣守書
J23nB135_p0722b11║某聞癡蠅附驥，氣凌千里；兔絲依松，勢登九仞。兩物
J23nB135_p0722b12║至微陋也，而其氣勢特能榮耀於昆蟲草木者，蓋其
J23nB135_p0722b13║所遭之時、所託之地，適幸而已矣。某寒鄉賤微，人不
J23nB135_p0722b14║比數，賦命數奇，臨事金注，困窮極矣。所幸少游上庠，
J23nB135_p0722b15║識閣下一人耳。時閣下蔚然自持，如喬松之稚蒿萊；
J23nB135_p0722b16║養精蓄駿，如騏驥之困車軛。某因得時交，足以緣僕
J23nB135_p0722b17║絡根以蔓衍也。嗚呼！閣下以冠冕道德，鼓吹六經。聲
J23nB135_p0722b18║名橫翔，捷出搢紳之右；富貴昂然，聳壑青雲之上。方
J23nB135_p0722b19║掇天子近侍，出鎮大邦，道顯著作。某塵埃寒乞，面目
J23nB135_p0722b20║可憎，輒敢冒重湖，涉大江，千里至前，引物連類，敘平
J23nB135_p0722b21║生游從之好，欲以駭動視聽，聞者多竊笑坐睡。然區
J23nB135_p0722b22║區之心，終欲一望履舄者，其情有真可哀者耳。某既
J23nB135_p0722b23║為功名誤，罪大不孝，二親之喪，四弟之柩，皆在淺土。
J23nB135_p0722b24║家貧族陋，默計之，不一泣訴於門下，是畢世不能舉
J23nB135_p0722b25║矣。杜甫寒餓流離，至食橡栗。嚴武鎮兩川，甫依之，得
J23nB135_p0722b26║不死。郭元振為太學生家送貲四十萬，會有縗服者
J23nB135_p0722b27║叩門自言五世未葬。元振舉以與之。嗚呼！嚴武之忠
J23nB135_p0722b28║厚、元振之節義，蓋如此。每讀其傳，竊欣慕之。恭惟閣
J23nB135_p0722b29║下忠厚不棄，故舊有嚴劍南之風度；節義喜施，有郭
J23nB135_p0722b30║代公之奇豪。而某無杜甫之才，有不質名縗服者之
J23nB135_p0722c01║喪。某之辭家，里巷聚送，或疑或信，疑者多而信者少，
J23nB135_p0722c02║此不足怪，蓋節義未嘗有故也。願閣下哀憐之，使信
J23nB135_p0722c03║者增氣，而疑者沮氣矣。
J23nB135_p0722c04║代求濟書
J23nB135_p0722c05║某聞金以自獻致不祥之名，鴈以不鳴蹈必死之禍
J23nB135_p0722c06║者，莊生寓意於兩物，蓋所以配士之自獻，亦又以罪
J23nB135_p0722c07║士而不可不言也。夫士臨死禍而不言，世必以為誇。
J23nB135_p0722c08║若困蹇之辱、飢寒之憂已切諸身，不翅如臥積薪之
J23nB135_p0722c09║上，而下焚之，猶不以為意，鉗默不言。使莊子不呵之，
J23nB135_p0722c10║三尺童子且聞以為笑也。某幸以諸生得侍師範，瞻
J23nB135_p0722c11║承顏色，熏蒸見聞一年，于茲日月，不為不久，而質疑
J23nB135_p0722c12║受訓，義在徑造面稟而已。然特飾鄙陋之詞為之書，
J23nB135_p0722c13║遂及私門之猥以上累聽覽者，其情有可哀者耳。儻
J23nB135_p0722c14║蒙霽嚴有和，則請畢其說于前。某讀漢傳，見司馬長
J23nB135_p0722c15║卿之還成都，家四壁立。又讀唐帖，見顏魯公從李侯
J23nB135_p0722c16║乞米。嗚呼！漢唐人物如長卿、魯公者，可謂碩大而秀
J23nB135_p0722c17║傑者，且屋廬不完，饘粥不給，況下者乎？然兩人者，風
J23nB135_p0722c18║流餘烈，可以想見。以某之不肖駑鈍，聲遺沉下，蓋其
J23nB135_p0722c19║智愚之不移、貴賤之相遠，無可企羨。然猶有羨於長
J23nB135_p0722c20║卿、魯公者，羨其當耳。長卿固倦遊而歸，所累者文君
J23nB135_p0722c21║耳，而猶有四壁可誇。如某干祿而祿未及親，今親皆
J23nB135_p0722c22║老無以為養，弟妹職職及婚嫁，二十餘口，伏臘叢於
J23nB135_p0722c23║一身，而家無置錐之地。魯公雖曰舉家彌月食粥，而
J23nB135_p0722c24║有祿可仰、有畜米者容其乞。如某者族寒里陋，無強
J23nB135_p0722c25║盛可依之親，誰當告者？聞古有魯肅，指廩借周瑜，則
J23nB135_p0722c26║以為癡。郭元振推錢四十萬，與不言姓男子以為狂。
J23nB135_p0722c27║則有羨於司馬魯公，未足為過也。某前此賃屋而居，
J23nB135_p0722c28║今有屋者取以自用，一家幼稚將至露地臥起矣。恭
J23nB135_p0722c29║惟先生，識妙如蓍龜，納污如山澤。剛而有禮，人不得
J23nB135_p0722c30║而疏親；明而無私，士實樂於求懇。昔劉政往役邴原，
J23nB135_p0723a01║窮鳥入懷，原曰：「安知此懷之可入耶？」原之言，蓋喜之
J23nB135_p0723a02║也。某恃先生之恩，竟敢與劉政之謀。干犯妄意，先生
J23nB135_p0723a03║必有原之喜而憐之。
J23nB135_p0723a04║塔銘
J23nB135_p0723a05║夾山第十五代本禪師塔銘（并序）
J23nB135_p0723a06║師諱智本，筠高安郭氏子。生五歲大飢，有貴客過門，
J23nB135_p0723a07║見其氣骨，留萬錢與其父母，欲攜去。祖母劉適從旁
J23nB135_p0723a08║舍歸，顧見怒曰：「兒生之夕，吾夢天雨華，吾家吉兆也。
J23nB135_p0723a09║寧飢死，不以與人。」推錢還之。既長大，遊報慈寺，聞僧
J23nB135_p0723a10║說出家因緣，願為門弟子。劉氏喜曰：「此吾志也。」年十
J23nB135_p0723a11║九，試經為僧。明年，受具足戒，即往遊方。時雲居舜老
J23nB135_p0723a12║夫開先暹道者法席，冠於廬山，師往來二老之間。久
J23nB135_p0723a13║之，聞法華端禪師者，深為法窟，氣壓叢林，蓋臨際九
J23nB135_p0723a14║世之孫也，而楊歧會公之的嗣也。師往謁之，遂留十
J23nB135_p0723a15║年，名聲遠聞。舒州太守李公端臣請說法於龍門，辭
J23nB135_p0723a16║去之日，端領眾送之。師馬逸而先，顧端曰：「當仁不讓。」
J23nB135_p0723a17║端笑謂大眾曰：「國清才子貴，家富小兒驕。」其父子法
J23nB135_p0723a18║喜遊戲多類此。未幾屏院事，乃還廬山。時曾丞相由
J23nB135_p0723a19║翰林學士出領長沙，以禮迎居南嶽之法輪，學者爭
J23nB135_p0723a20║宗向之。遷居南臺，自南臺遷居道林，自道林遷居雲
J23nB135_p0723a21║蓋，自雲蓋遷居石霜，凡十三年，道大顯著，勸請皆一
J23nB135_p0723a22║時名公卿。師既老矣，而湖北運使陳公舉，必欲以夾
J23nB135_p0723a23║山致師，師亦不辭，欣然曳杖而去。人登問之，荅曰：「係
J23nB135_p0723a24║情去留，豈道人事？湖南湖北，真一夢境，爾何優劣避
J23nB135_p0723a25║就之耶？」以大觀元年上元夕，沐浴更衣，端坐終於夾
J23nB135_p0723a26║山之正寢。閱世七十有三，僧臘五十有二。闍維齒骨
J23nB135_p0723a27║數珠不壞，葬於樂普庵之西。師性真率不事事，膽氣
J23nB135_p0723a28║蓋於流輩作為，偈語肆筆而成，亦一時禪林之秀者。
J23nB135_p0723a29║余未識師，聞清涼洪禪師言其為人甚詳。後二年，門
J23nB135_p0723a30║人處曉出開福英禪師所撰行狀來乞銘。銘曰：
J23nB135_p0723b01║定慧圓明，力無所畏，顯於湘南，遂起臨濟。學者如雲，
J23nB135_p0723b02║異人輩出，唯會與南，絕群超逸。號末法中，二甘露門，
J23nB135_p0723b03║唯夾山本，寔會的孫。七移法席，籍其聲華，迅機雄辯，
J23nB135_p0723b04║能世其家。放懷清真，亦足風味，睥睨死生，蓋其一戲。
J23nB135_p0723b05║白塔林間，矯如飛鶴，不涉春緣，碧巖花落。
J23nB135_p0723b06║鹿門燈禪師塔銘（并序）
J23nB135_p0723b07║西蜀世多名僧，而魁奇秀傑者，尤見於近代。有如寶
J23nB135_p0723b08║梵大師昭符者，弘經解義，足以增光佛日，太史黃公
J23nB135_p0723b09║稱之曰：「知文知武，染衣將相者也。」嗣承其學，有如圓
J23nB135_p0723b10║明大師敏行者，家聲辯才，足以舟航苦海。內翰蘇公
J23nB135_p0723b11║稱之曰：「能讀內外教，博通其義，以如幻之三昧為一
J23nB135_p0723b12║方首者也。」兩公今朝第一等人，意所與奪，天下從之。
J23nB135_p0723b13║而寶梵、圓明，特被賞識，兩川講徒增氣，四海縉紳想
J23nB135_p0723b14║見風裁也。鹿門禪師，蓋嘗以父事圓明，以大父事寶
J23nB135_p0723b15║梵，觀其規模弘大，教觀淹博，熏烝見聞，有自來矣。師
J23nB135_p0723b16║諱法燈，字傳照，成都華陽王氏子也。自幼時，則能論
J23nB135_p0723b17║氣節，工翰墨，逸群不受世緣控勒。年二十三，剃落於
J23nB135_p0723b18║承天院，受具足戒，即當首楞嚴講耆年皆卑下之。時
J23nB135_p0723b19║黃太史公謫黔南，與圓明遊相好，每對榻橫塵，師必
J23nB135_p0723b20║侍立，看其談笑。公撫師背，謂圓明曰：「骨相君家汗血
J23nB135_p0723b21║駒也。他日佩毘盧印據選佛場者，必此子也。」常夜語
J23nB135_p0723b22║及南方宗師，公曰：「今黃龍有心，泐潭有文，西湖有本，
J23nB135_p0723b23║皆亞聖大人。曹谿法道所在，或欲見之，不宜後。」於是
J23nB135_p0723b24║圓明棄講出蜀，師侍其行，至恭州而歿。師扶護歸葬
J23nB135_p0723b25║成都，辭塔而去。下荊江，歷淮山，北抵漢沔，遍謁諸老，
J23nB135_p0723b26║所至少留，機語不契，振策即行。登大洪，謁道楷禪師。
J23nB135_p0723b27║楷問：「如何是空劫自己？」對曰：「靈然一句超群象，迥脫
J23nB135_p0723b28║三乘不假修。」「不落有無，更道取一句。」曰：「待某甲無舌，
J23nB135_p0723b29║即與和尚道。」楷駭之。師乃伏膺戾止承顏接辭，商略
J23nB135_p0723b30║古今應機妙密，當仁不讓，師資相懽，不減溈山之與
J23nB135_p0723c01║寂子，趙州之與文遠也。太觀之初，楷公應詔而西，三
J23nB135_p0723c02║年坐不受師名，敕牒縫掖其衣謫緇州，師趼足隨之，
J23nB135_p0723c03║緇之道俗高其義。太守大中大夫李公擴，虛太平興
J23nB135_p0723c04║國禪院以居之，於是洞上宗風盛於京東。政和元年，
J23nB135_p0723c05║楷公得釋，則東遁海瀕千餘里，太湖中而止，草衣澗
J23nB135_p0723c06║飲，若將終焉，豈非厭名跡之為累也歟？師猶往從之，
J23nB135_p0723c07║楷以手揶揄曰：「雲巖路絕，責在汝躬，行矣！」師識其意，
J23nB135_p0723c08║再拜而還。七年，解院事，西歸京師，名聞天子，俄詔住
J23nB135_p0723c09║襄陽鹿門政和禪寺。師謝恩罷，退飯丞相第，堂吏抱
J23nB135_p0723c10║牘至，白曰：「江州東林寺當改為觀，從道士所請。」師避
J23nB135_p0723c11║席曰：「廬山冠世絕境，東林又其勝處。世為僧居，如春
J23nB135_p0723c12║湖白鷗自然相宜。今黃冠其中，絕境其厄會乎？」丞相
J23nB135_p0723c13║大以為然。東林之獲存，師之力也。既至漢上，郡將諷
J23nB135_p0723c14║諸山辦金帛，詣京師作千道齋，師笑曰：「童牙事佛，有
J23nB135_p0723c15║死無二。苟非風狂失心，輒以十方檀施之物，千里媚
J23nB135_p0723c16║道士耶？」郡將愧其言而止，然天下叢林聞而壯之。鹿
J23nB135_p0723c17║門瀕漢江，斷岸千尺，寺嘗艱於水。師坐巖石下，念曰：
J23nB135_p0723c18║「吾欲叢林此地，為皇朝植福，而泉不能贍眾，山靈其
J23nB135_p0723c19║亦知之乎？」師以杖擿草根，俄眾泉觱發，一眾大驚。山
J23nB135_p0723c20║中之人，目之曰燈公。泉師初依夾山齡禪師，齡道孤
J23nB135_p0723c21║化而無嗣之者，僧惟顯得其旨，隱於南嶽。師以書抵
J23nB135_p0723c22║長沙，使者迎出以居龍安禪寺，聞者伏其公、貴其行。
J23nB135_p0723c23║初惠定禪師自覺革律為禪，開刱未半而逝。螘藏蜂
J23nB135_p0723c24║聚，故窠遺垤十猶七，師為一新之。長廡廣廈萬楚蟠
J23nB135_p0723c25║崖，冬溫夏凊崇堂傑閣，十楹照壑吞風而吐月，椎拂
J23nB135_p0723c26║之下五千指，十年之間宗風大振。人徒見其婆娑勃
J23nB135_p0723c27║窣若遊戲然，不知其中至剛峭激也。篤信所學，雖威
J23nB135_p0723c28║武貴勢，不敢干以非義。性喜施，不計有無，傾囷倒廩，
J23nB135_p0723c29║以走人之急。靖康二年春，金人復入寇，兩宮圍閉，驚
J23nB135_p0723c30║悸不言。謝遣學徒，杜門面壁而已。門弟子明顯白曰：
J23nB135_p0724a01║「朝廷軍旅之事，何預林下人，而師獨憂念之深乎？」師
J23nB135_p0724a02║熟視徐曰：「河潤九里，漸洳者三百步；木仆千仞，蹂踐
J23nB135_p0724a03║者一寸草。豈有中原失守，而林下之人得寧逸耶？」五
J23nB135_p0724a04║月十三日，中夜安坐，戒門弟子，皆宗門大事，不及其
J23nB135_p0724a05║私，泊然而逝。檢其所蓄，道具之外，書畫數軸而已。閱
J23nB135_p0724a06║世五十有三，坐三十夏。度門弟子明顯等七十餘人，
J23nB135_p0724a07║受心法，蒙記莂，潛通密證，匿跡韜光者甚眾。二十二
J23nB135_p0724a08║日，全身塔于山口別墅，惠定塔之東。明顯狀其平生
J23nB135_p0724a09║來乞銘。銘曰：
J23nB135_p0724a10║空劫日用，易知難分。汝欲分之，如聲與聞，何嘗有間？
J23nB135_p0724a11║月遍谿谷，何嘗有斷？風偃松竹，於一毫端，捏聚古今，
J23nB135_p0724a12║粲然明了，而不可尋。無功之功，無位之位。為物作則，
J23nB135_p0724a13║無容觸諱。唯此正傳，洞上所宗。當有神穎，振其頹風。
J23nB135_p0724a14║堂堂燈公，龍象回顧。負戴之重，徐行安步。漢南盤本，
J23nB135_p0724a15║兩坐道場。枵然一室，名聞諸方。孝於事師，忠於事佛。
J23nB135_p0724a16║俯仰無愧，雖化不沒。聞名在世，決不可除。則於心外，
J23nB135_p0724a17║法有遺餘。竟欲除之，出以示我。笑而不言，如冰在火。
J23nB135_p0724a18║蘇嶺萬仞，蕩摩雲煙。曰塔其下，望之巋然。緬懷高風，
J23nB135_p0724a19║叢林殞涕。我作銘詩，以笵來世。
J23nB135_p0724a20║蘄州資福院逢禪師碑銘（并序）
J23nB135_p0724a21║自達磨入中國，授二祖心要，而以衣為信，故六世為
J23nB135_p0724a22║之單傳。至曹谿藏其衣，故諸方得者輩出。其魁壘絕
J23nB135_p0724a23║類，碩大光明，有若衡山觀音、廬陵清原者，特為學者
J23nB135_p0724a24║之所宗仰，天下號二甘露門。令逢禪師者，清原九世
J23nB135_p0724a25║之嫡孫，黃龍機公之高弟也。此先，蓋福州閩縣人，生
J23nB135_p0724a26║於陳氏，自其少時，英特開爽，不愛處俗，耆年敬愛之。
J23nB135_p0724a27║唐乾元初，落髮於隱真寺。明年，受具足戒，即策杖遊
J23nB135_p0724a28║方，聞黃龍參出巖頭，門風孤峻，自荊楚舟漢江，抵鄂
J23nB135_p0724a29║渚，而機公杜門卻掃，棧絕世路，學者皆望崖而退。師
J23nB135_p0724a30║獨扣其戶，俄聞疾呼曰：「擊門者為誰？」荅曰：「令逢。」曰：「未
J23nB135_p0724b01║來此間亦不失。」荅曰：「若失，爭辭與麼來？」曰：「來底事作
J23nB135_p0724b02║麼生？」荅曰：「昨日親自渡江。」黃龍於是開扉，笑而器許
J23nB135_p0724b03║之。師從容遊詠，日聞智證，雖不事接納，而戶外之屨
J23nB135_p0724b04║常滿，痛自韜晦，而人間之譽益著。以順義癸未之秋，
J23nB135_p0724b05║辭黃龍北遊，戾止祁陽月峰之下，刱為茅茨，一飯奉
J23nB135_p0724b06║身，跏趺終日，學者追隨而至，川輸雲委。前刺史奇章
J23nB135_p0724b07║公拜謁，受法要，而請升座，道俗懽呼，謂一佛出世，遂
J23nB135_p0724b08║成叢林，號南禪男子。張宏甫施宅為寺，莊嚴之妙，疑
J23nB135_p0724b09║絳闕清都從空而墮也。歲在戊子夏，淨髮，更衣而坐，
J23nB135_p0724b10║謂門弟子曰：「吾委息後，衣麻、饌客、號踊哭泣，皆不可
J23nB135_p0724b11║為。苟違吾言，則非吾法侶。」於是以書遍辭檀信。六月
J23nB135_p0724b12║八日，示微疾，泊然而化。閱世五十有一，坐三十四夏，
J23nB135_p0724b13║塔于郡城之北。太和中，忽見夢於父老曰：「吾欲出塔
J23nB135_p0724b14║大作佛事。」於是啟塔，而顏貌如生，萬眾作禮龕而供
J23nB135_p0724b15║事之。自是則能指揮造化，縱奪禍福，使雨暘時若，百
J23nB135_p0724b16║穀茂遂。民建寺其旁，世以父子傳器，夜燈午梵，自唐
J23nB135_p0724b17║迨今不替。政和之間，禪林易之，更兩代荒殘，如逃亡
J23nB135_p0724b18║人家。宣和太守林公，以嘉祐寺彌勒院僧擇文主之，
J23nB135_p0724b19║從檀之請也。文疏通解事，材智有餘，道行信於邦人。
J23nB135_p0724b20║初至之夕，適大雨，九徙其床。一年而施者填門，冠蓋
J23nB135_p0724b21║無虛日。二年而修廡密室，綠疏青鎖。三年而崇殿傑
J23nB135_p0724b22║閣間見層出，遊僧過客摩肩仍袂，已至者忘去，方來
J23nB135_p0724b23║者如歸。余嘗與林敏功子仁過焉。仁曰：「寺以律名，而
J23nB135_p0724b24║禪規不減諸方，廩無餘粟，食堂日集千指，非有以大
J23nB135_p0724b25║過人，何以臻此？」余曰：「昔臨濟北歸，仰山歎曰：『此人它
J23nB135_p0724b26║日道行吳越，但遇風則止。』溈山問：『有續之者乎？』對曰：
J23nB135_p0724b27║『將此深心奉塵剎，是則名為報佛恩。』故世稱念法華
J23nB135_p0724b28║為仰山後身，庸詎知文非逢公邪？」子仁曰：「彼以荷擔
J23nB135_p0724b29║大法，此方從事有為。仰山逢公若是班乎？」余曰：「昔普
J23nB135_p0724b30║淨禪師不務說法，庵於王城之東，日浴萬眾，曰：『時機
J23nB135_p0724c01║淺昧，難提正令，姑使善法流行足矣。』又安知逢公之
J23nB135_p0724c02║意不出於此乎？」明年冬，遣其徒來乞文，又系之以辭
J23nB135_p0724c03║曰：
J23nB135_p0724c04║我懷巖頭，僧中之龍，本無寔法，但識綱宗。乾笑德山，
J23nB135_p0724c05║怒呵雪峰，如師子吼，香象失蹤。又如麒麟，不可繫霸，
J23nB135_p0724c06║羅山控勒，明招追隨。逢則晚出，天骨權奇。振鬣長鳴，
J23nB135_p0724c07║萬馬不嘶。清侯之上，駐我巾瓶。笑示死生，洞開戶庭。
J23nB135_p0724c08║意行出入，不施鎖扃。至今城北，白塔亭亭，寶鈴和鳴，
J23nB135_p0724c09║上千層霄。下有全身，百神來朝，劫火洞然，大千焚燒。
J23nB135_p0724c10║而此堅固，無有動搖。咨爾邦民，當加敬虔。蓋此大士，
J23nB135_p0724c11║是汝福田。如黃琳公，如和褒禪。刻此銘詩，以壽山川。
J23nB135_p0724c12║三角劼禪師壽塔銘（并序）
J23nB135_p0724c13║禪師道劼，生謝氏，邵武人也。得法於洪州石門乾禪
J23nB135_p0724c14║師。初住臨川之景德寺，後住長沙之角山，道望著三
J23nB135_p0724c15║湘，學者至如歸。十餘年，遂為終焉之所。門弟子為建
J23nB135_p0724c16║壽，塔于白雲衝之陽，甘露滅某，宣和五年十月初二
J23nB135_p0724c17║日過焉。劼導余至塔所，乃為銘之。銘曰：
J23nB135_p0724c18║東林法道，盛於石門，在元祐間，歸者如雲。後三十年，
J23nB135_p0724c19║三角有聞，石門嫡子，東林諸孫。道如平地，世不舉步，
J23nB135_p0724c20║陟危值谷，自為險阻。有來求者，弗荅弗顧，但以此心，
J23nB135_p0724c21║一酬佛祖。白雲之衝，卵塔已成，如魚千里，時遶之行。
J23nB135_p0724c22║千巖月色，萬壑松聲，欣然而笑，誰為死生？
J23nB135_p0724c23║嶽麓海禪師塔銘（并序）（代）
J23nB135_p0724c24║師名智海，姓萬氏，吉州太和人也。幼靜專，無適俗韻，
J23nB135_p0724c25║去事普覺道人楚金為弟子。年二十一，剃髮受具。辭
J23nB135_p0724c26║金遊方。金出鄧峰永公門，父子道價逼亞東林，總玉
J23nB135_p0724c27║澗祐，故師依玉澗東林最久，然無所契悟。晚抵仰山，
J23nB135_p0724c28║陸沉於眾，佛印元公獨異之。師方銳於學，喜翰墨。元
J23nB135_p0724c29║呵曰：「子本行道，反從事語言、筆畫。語言，筆畫借工，於
J23nB135_p0724c30║道何益？矧未工乎？」師於是棄去，經行湘南諸山，依止
J23nB135_p0725a01║大溈十年。真如門風，號稱壁立，學者皆望崖而退。師
J23nB135_p0725a02║獨受印可，輩流下之。真如赴詔住上都相國寺。師雅
J23nB135_p0725a03║志不欲西首眾衲於衡陽花藥山分座說法，元符己
J23nB135_p0725a04║卯開法於城東之東明。崇寧乙酉，遷居於湘西之嶽
J23nB135_p0725a05║麓，勸請皆一時名公卿。明年正月八日，麓火一夕而
J23nB135_p0725a06║燼，道俗驚嗟以死弔。師笑曰：「夢幻成壞，蓋皆戲劇，然
J23nB135_p0725a07║吾恃願力，宮室未終廢也。」於是就林縛屋，單丁而住，
J23nB135_p0725a08║雜蒼頭廝養，運瓦礫收燼餘之材，造床榻板隔，凡叢
J23nB135_p0725a09║林器用所宜有者皆備，曰：「棟宇即成，器用未具，是吾
J23nB135_p0725a10║憂，故先辦之。」聞者竊笑而去，師自若也。未幾月，富者
J23nB135_p0725a11║以金帛施，貧者以力施，匠者以巧施。十年之間，廈屋
J23nB135_p0725a12║崇成，盤崖萬礎，飛楹層閣，塗金間碧，如化成梵釋龍
J23nB135_p0725a13║天之宮。人徒見其經營之功日新，而不知其出於閒
J23nB135_p0725a14║暇談笑。宣和己亥七月九日，以平生道具付侍者，使
J23nB135_p0725a15║集眾估唱。黎明漱盥，罷坐丈室。聞粥鼓，命門弟子因
J23nB135_p0725a16║敘出世本末，祝以行道勿懈，說偈為別。有智暹者進
J23nB135_p0725a17║曰：「師獨不能少留乎？」師以手搖去。復周眴左右，良久
J23nB135_p0725a18║右脅而逝，閱世六十有二，坐四十有二夏。又七日，闍
J23nB135_p0725a19║維，收骨石塔於西崦舜塘之陰。余官長沙始款師，雖
J23nB135_p0725a20║其道眼無分別相，而州里情親若出自然，故知其為
J23nB135_p0725a21║人。惠敏有智略，恤孤老，赴急難，常器人於羈賤中，屢
J23nB135_p0725a22║折不困其尊。禮賢者，樂於人，為善則其天性。嘗叩其
J23nB135_p0725a23║論，於宗門號飽參，於教觀甚博而知要，不見十日而
J23nB135_p0725a24║以計聞。嗚呼！余聞論事易，成事難，捨生易，處死難。師
J23nB135_p0725a25║皆返是，豈無德而然耶？南牧齊公狀其平生，乞銘於
J23nB135_p0725a26║余，因為之銘曰：
J23nB135_p0725a27║臨濟綱宗，遇風則止，昭憂其讖，得念而喜。湘南有圓，
J23nB135_p0725a28║汾陽之嗣，遂興其宗，克肖前懿。衲子方來，歸之如雲。
J23nB135_p0725a29║南真兩俊，絕塵逸群。海公於真，蓋其的孫。獨敢袒肩，
J23nB135_p0725a30║荷擔宗門。天資慈祥，一目貴賤。幻出寶坊，實依淨願。
J23nB135_p0725b01║冤親贊毀，初莫能辨。及其將化，則有明驗。人死之難，
J23nB135_p0725b02║如登焚輪。師獨易之，如臂屈伸。塔曰無縫，豈有新陳？
J23nB135_p0725b03║我作銘詩，昭示學人。
J23nB135_p0725b04║石塔銘（并序）
J23nB135_p0725b05║溈山空印禪師軾公，與余登芙蓉，謁長老從公于潮
J23nB135_p0725b06║音堂，同遊東澗。道人師粲、法欽、文顯預焉。空印使同
J23nB135_p0725b07║遊者以石絫塔于澗之曲，從笑曰：「連日群鵲翔鳴，豈
J23nB135_p0725b08║此勝緣之祥耶？」空印請甘露滅某銘曰：
J23nB135_p0725b09║萬峰之顛，乃有流泉，迸兩石間，雪渦回旋。嶮于三峽，
J23nB135_p0725b10║下臨玉淵，上有危石，其大如屋。可坐百夫，蘚封蒼玉。
J23nB135_p0725b11║同來六僧，五七童僕。妍鄙俱笑，響荅山谷。唯大士軾，
J23nB135_p0725b12║約束長幼，疊石為塔，團團層秀，於一食頃，談笑而就。
J23nB135_p0725b13║其願伊何？天子萬壽。山禽何知？群飛和鳴，物不虛應，
J23nB135_p0725b14║勝事克成。咨爾東阿，地祇山靈，護持此塔，使長聽經。
J23nB135_p0725b15║馮氏墓銘（并序）
J23nB135_p0725b16║洪州布衣高天倪，弟沖，賜紫沙門善機，傳法沙門善
J23nB135_p0725b17║權。以政和五年十月某日，葬其母馮氏於幽谷山之
J23nB135_p0725b18║陽，附于皇考隱君之塋，沖茹哀具。書曰：「禍釁鏖罰，不
J23nB135_p0725b19║自殞滅。」上延慈侍，沖尚忍言之：「先妣於正月三日，棄
J23nB135_p0725b20║諸孤於正寢，享年七十有三，願請文以昭後世。」三反
J23nB135_p0725b21║而不得辭，乃敘曰：夫人靖安馮氏，年十六，歸同邑隱
J23nB135_p0725b22║君子高廣仲容。入門和敬，動履規矩，懿淑而敏，出於
J23nB135_p0725b23║天姿。媼御喜之，與奪從之。時皇舅春秋高，臞而盲，夫
J23nB135_p0725b24║人行立必掖，食必嘗。姑有風痺疾，夫人視臥、起進、劑
J23nB135_p0725b25║餌皆畢世不懈，里閈稱其孝。仲容三弟稚幼，夫人皆
J23nB135_p0725b26║自櫛沐縫紉之，以至成立，擇師使授學，典婚使納婦，
J23nB135_p0725b27║有勞有恩。夫人幼孤，未嘗學。隱君好與禪衲游，屏聽
J23nB135_p0725b28║其論而悅之，遂能誦經曉字義。隱君無經世意，多往
J23nB135_p0725b29║林墅，屏處五子，皆夫人教之，訓嚴色莊，衣冠取法焉。
J23nB135_p0725b30║初幼子善權俊發，夫人曰：「此兒非仕林可致也。」施以
J23nB135_p0725c01║從石門道人應乾游，以文學之美，致高名於世。第三
J23nB135_p0725c02║子善機，亦授筆與之俱叢林，期以起東林之道。長子
J23nB135_p0725c03║天倪，粹溫而厚，誠款而文，里巷往來，稀識其面。第四
J23nB135_p0725c04║子沖，久遊太學，以能文舉于禮部，所與交皆一時偉
J23nB135_p0725c05║人。次子怛，廓落有奇節，不幸早世，而孫楷學成，而鄉
J23nB135_p0725c06║貢之。夫人喜燕賞，酒酣沖，必利髻為童子戲，婆娑起
J23nB135_p0725c07║舞皆中部節。弟姪以次上壽，觀者歡譁。夫人為笑而
J23nB135_p0725c08║罷，率以為常，邑人慕之。女一人，適貢士劉杭。孫九人，
J23nB135_p0725c09║皆嶷嶷爭秀。曾孫兩人尚幼。銘曰：
J23nB135_p0725c10║俊發矯士母數責，孟軻廢學母斷織，凜然夫人嗣遺
J23nB135_p0725c11║則，子孫繩繩詩與書。名聞縉紳榮里閭，何以訓之孚
J23nB135_p0725c12║威如，膝下時聞裂縫掖，頷之而笑無吝色。衣冠三彥
J23nB135_p0725c13║僧連壁，死生亦大能了然，誦經而化如蛻蟬，我作銘
J23nB135_p0725c14║詩騁其賢。
J23nB135_p0725c15║石門文字禪卷第二十九