J26nB181_p0365b01║布水臺集卷第十五
J26nB181_p0365b02║住明州天童寺匡廬黃巖沙門道忞著
J26nB181_p0365b03║塔銘三
J26nB181_p0365b04║敕賜五蓮山護國光明寺心空開法師塔銘
J26nB181_p0365b05║有明神宗顯皇帝，以佛心天子，手握金輪，統御萬方。
J26nB181_p0365b06║端拱以致治、無為而化成，以故積歲有豐登，普天皆
J26nB181_p0365b07║絃誦，民生其間婆娑永日，鼓腹謳歌，相與嬉樂乎昇
J26nB181_p0365b08║平者四十年，一時熙熙皞皞之風，真足媲隆三代矣！
J26nB181_p0365b09║而萬機之暇，尤復遊心內典，因諭近侍，簡校天下名
J26nB181_p0365b10║山寺院，擇僧之有道行者，敕令住持，躬齎大藏以往，
J26nB181_p0365b11║俾集名緇專誠披閱，上以福國、下以佑民，甚盛典也。
J26nB181_p0365b12║而五蓮心空開法師首膺其選，由是名聞大內。時國
J26nB181_p0365b13║母皇太后適患眼疾，意師戒德高崇必能消弭，乃遣
J26nB181_p0365b14║內璫顧問，師為咒水一洗而痊，愈生信敬。于時光宗
J26nB181_p0365b15║尚居少海，特命受名於師，俾保聖躬。及其踐祚也，即
J26nB181_p0365b16║日遣官省視，副以滲金大士焉！後毅廟繼登大寶，不
J26nB181_p0365b17║忘先帝初心，復遣掌內官監印太監蘇晉霖等發內
J26nB181_p0365b18║帑金若干，修崇勝蹟，則師實受三朝寵被，身為帝者
J26nB181_p0365b19║之師矣！順世圜寂，則當表達上聞，請加誄諡，以終始
J26nB181_p0365b20║朝廷眷顧之恩者禮也！今滅且二十有七載，其孫海
J26nB181_p0365b21║徹將謀遷師塔，始乞銘于予。予惟師剪荊棘、發天藏，
J26nB181_p0365b22║以啟佑後之來者，其有功于山林髡士甚大，則銘之
J26nB181_p0365b23║烏可後？顧予林下無顯望，曷由發揚乎師哉？雖然，不
J26nB181_p0365b24║朽者言，予將終靳乎一言，則師朽卒無從以振厲後
J26nB181_p0365b25║賢矣！予罪奈何？因摭師實以為之序曰：師諱明開，字
J26nB181_p0365b26║心空，成都龐氏子，為人性卓朗而梗橛。甫入鄉校，即
J26nB181_p0365b27║圭角稜嶒，不屑雁行諸子矣！年十八，適宗人有死而
J26nB181_p0365b28║無後者，巨富也，塾師聞而歎曰：「信夫！黃金空積聚，難
J26nB181_p0365b29║脫鬼門關。」師即進曰：「若為脫得？」塾師曰：「出家修行即
J26nB181_p0365b30║得。」師內銘於心。俄因小嫌拂意遂密逃，決志離塵間，
J26nB181_p0365c01║行且疾馳，復赧言求丐，殊饑甚，念欲還家，忽群猴逸
J26nB181_p0365c02║出其前，擲果而去，審視皆山栗也，因盡取食之，得前
J26nB181_p0365c03║邁。遇一行腳僧，控所由來，僧為披削攜之出蜀。歷荊
J26nB181_p0365c04║楚、陟匡廬，憩止金竹坪，學諸經咒，一年咸通曉。復下
J26nB181_p0365c05║金陵，聽講經論於雪浪恩師之門，三年聲焉始默，心
J26nB181_p0365c06║已光通，益知般若之聞熏有素也，恩甚器之。然師志
J26nB181_p0365c07║意高遠，不甘以語言文字埋沒此生。聞雲棲唱道東
J26nB181_p0365c08║南，門風壁立，頗愜素心，即日挾複往聞法受具，親炙
J26nB181_p0365c09║二年，復動寶掌芒笻之興，將欲蹋遍支那以求稱己
J26nB181_p0365c10║所遊者。于是潔己輕裝，飄然雲鶴孤翔天外，然往往
J26nB181_p0365c11║有欽其道貌、敬其行藏，至不愛貲財願割而祠奉者。
J26nB181_p0365c12║有之抑攀援已甚，謝卻無從，至絕襟裾捐衣缽而脫
J26nB181_p0365c13║逃者亦時有之。截江渡淮，阻雨安東野廟，五日不食
J26nB181_p0365c14║矣！適有挈榼叩扉以至者，言：「夜來神式見夢，俾餉師
J26nB181_p0365c15║耳！」遍告鄉民，聚族爭謀供養，詰朝齋獻，而師逸去過
J26nB181_p0365c16║雲臺睠山菴岑寂寓止焉！時有婺女瞷幽扉，復去之。
J26nB181_p0365c17║乃入齊登瑯琊，觀海日，分衛諸城，忝缽于敬軒臧氏
J26nB181_p0365c18║之家。而臧與師宛有夙契，心切因依，援師益力，然師
J26nB181_p0365c19║亦愛其學佛知儒留書《雜華》大典。三年朝夕供奉，簪
J26nB181_p0365c20║珥盈前，而師一如木人對華鳥，無欣猒見也。聞九仙
J26nB181_p0365c21║五垛玉筍參天、金莖插地，山光與海色競秀而爭流，
J26nB181_p0365c22║子瞻直謂其不減天台雁蕩，心殊向往之切。及乎躡
J26nB181_p0365c23║屩登山，則奇峰怪石，古洞靈巖，若環埤如列戟、若虎
J26nB181_p0365c24║踞如師蹲、若鸞鳳之翀霄、若蓮華之初放、若應真仙
J26nB181_p0365c25║子之遨遊乎蓬島者，殆不可悉索而數計焉！徘徊不
J26nB181_p0365c26║忍去，則依巖結宇，面壁跏趺，危坐天柱峰之下凡三
J26nB181_p0365c27║年。僧俗歸附，日新月盛，咸欲為師興厥禪叢。師因疇
J26nB181_p0365c28║念茲山僻處海堧，雖雲堂有寺，而芳躅無聞者，固僧
J26nB181_p0365c29║非祥麟威鳳乎！抑天章寶篆，未有以光被之也。且東
J26nB181_p0365c30║武素悍而驕輕我，驟而建大寶坊則必嘖有煩言，正
J26nB181_p0366a01║恐未可以慈悲攝受之耳！天作高山非萬乘荒之，曷
J26nB181_p0366a02║由光且大哉？由是定議入請大藏于神京。初至之日，
J26nB181_p0366a03║京師大德群疑山非岱宗、寺非名剎，未易上聞紫閣，
J26nB181_p0366a04║師但唯唯聽之護法龍天而已。屬閒居無事，偶遊西
J26nB181_p0366a05║山蘭若，適惜薪司內監王忠者在焉！與師相見，一語
J26nB181_p0366a06║心契，遂以師名與山奏上，且白其狀。上大說，敕賜山
J26nB181_p0366a07║曰「五蓮」，寺曰「光明」，仍手敕師管領御藏，遵持禮誦儲
J26nB181_p0366a08║集弘庥，載賜紫伽黎金千兩，差御馬監太監張思忠
J26nB181_p0366a09║齎藏以往。師如敕供誦，保安聖躬、為國祈祥、與民消
J26nB181_p0366a10║災弭患已赴闕謝恩，上復賜內帑金錢若干，命師重
J26nB181_p0366a11║修殿宇。師奉旨鳩工，匪舒匪棘，載謀載惟，環翠以為
J26nB181_p0366a12║城、倚天以作塹。因其高、就其下，端其表、宅其中，地不
J26nB181_p0366a13║封而爽塏、宇不飾而虛明。越六載工竣，屢致山川效
J26nB181_p0366a14║順，風雨時若。而後東武之民，始誕者信而慳者捨，悍
J26nB181_p0366a15║而嫚侮者崇事而敬虔焉！皆師誘掖得方，善為利導，
J26nB181_p0366a16║有以使之然也。師神儀挻特，風度遒然，適而笑譚則
J26nB181_p0366a17║山林振響，性尤剛猛，不可觸當。其義有所激，念有所
J26nB181_p0366a18║之，則堅如金發若矢，雖千萬人鼎鑊在前，必往也。然
J26nB181_p0366a19║詒謀作始復慮遠而思深，每灼事機運精力，恆曠百
J26nB181_p0366a20║世邇如今焉！居臧宅日，有座主講演，城菴邑令故往
J26nB181_p0366a21║詰難，主偶挫詞，立待擯斥，師聞而倒舄馳前為之救
J26nB181_p0366a22║義，令方機鋒迅發，師於結角羅紋處劈面便掌，一眾
J26nB181_p0366a23║皇駭，師神色自若，令乃屈服，深歎佛法有人。山中締
J26nB181_p0366a24║搆方興，旋即建菴于帝城之東，撥僧往董其役，眾多
J26nB181_p0366a25║疑，阻師曰：「是非爾所知也。今長老徹公，家世關東，以
J26nB181_p0366a26║遼陽失守，航海依師，年少於眾而好攻摘眾瑕，眾短
J26nB181_p0366a27║之。」師曰：「休矣！勿復言，他日山門與你輩，當賴此子安
J26nB181_p0366a28║全在。」師卒，公走燕居城菴。甲申之變，菴眾星散，遺公
J26nB181_p0366a29║獨守。菴之比鄰，即平西王第也。王請清師討賊，全家
J26nB181_p0366a30║被難，尸積如山，公挺然顧義而不顧害，為掩藏之。王
J26nB181_p0366b01║故德公，而公之弟姪亦多仕清為顯官，時方鼎革，東
J26nB181_p0366b02║武之悍而驕者復起侵漁山寺，眾乃迎公為長老。公
J26nB181_p0366b03║既治內，復捍其外，山門果由是奠安焉！豈師諳練而
J26nB181_p0366b04║達乎？抑亦夙慧而通乎？未可知也。往來京畿，恆馭羊
J26nB181_p0366b05║頭車子一兩，使僧推之，越邑過都，則相率來迎，遞程
J26nB181_p0366b06║而送，蓋自齊至燕，凡持齋而信佛者多師弟子，其為
J26nB181_p0366b07║眾所知識如此。生平長坐不臥，日誦〈大悲陀羅尼〉無
J26nB181_p0366b08║虛晷。暇則為眾講演，而尤喜譚《圜覺》。將寂之日，命侍
J26nB181_p0366b09║僧焚香設座，鋪置罘罳椅子於千佛殿中，侍僧以師
J26nB181_p0366b10║將講說，如命嚴辦已覆師，師問：「何時？」曰：「已也。」乃拄笻
J26nB181_p0366b11║陞座，眾集而師已泊然逝矣！蓋崇禎二年元旦也。世
J26nB181_p0366b12║壽六十有二，僧臘四十有四。僧俗弟子哀慕不已，留
J26nB181_p0366b13║供三春至四月八日，始依法闍維，則顏貌如生焉！向
J26nB181_p0366b14║非履踐明白有見於道而能然乎？是宜銘而志之。銘
J26nB181_p0366b15║曰：
J26nB181_p0366b16║琅玡名勝，擅于五蓮；岱宗泰嶽，屏倚九仙（其一）。神工
J26nB181_p0366b17║斲削，鬼斧雕鐫；流霞飛翠，聳霧凌煙（其二）。中有梵宇，
J26nB181_p0366b18║輪奐何沺？閈閎特起，樓閣明鮮（其三）。問誰伊始？在我
J26nB181_p0366b19║昔賢；道焉斯備，德也式全（其四）。詔頒奎璧，帑發金錢；
J26nB181_p0366b20║昭格天子，結茲勝緣（其五）。譚經匪舌，說法匪筌；繽紛
J26nB181_p0366b21║華雨，蓋亦有年（其六）。光我緇侶，澤我林泉；千松蘚裹，
J26nB181_p0366b22║萬木蘿纏（其七）。緣盡而滅，歸復重玄；猿哀落日，鶴唳
J26nB181_p0366b23║空阡（其八）。白鳥煙沒，秋水天連；青山自去，寶座依然
J26nB181_p0366b24║（其九）。林泉鬱鬱，包絡山川；佳城既築，靈骨是遷（其十）。
J26nB181_p0366b25║我來豈暮？師往不先；歌以載揚，百祀攸傳（其十一）。
J26nB181_p0366b26║湖州禪定菴比丘尼大賢墓碣銘
J26nB181_p0366b27║春風之行萬國，與一雨之潤群萌也，凡有根[莢-(人*人)+?]，自非
J26nB181_p0366b28║枯槁無餘，罔弗條達與遂厥生。惟大雄氏之道亦然！
J26nB181_p0366b29║不分男女，靡間智愚，能如其說身體而力行之，其于
J26nB181_p0366b30║超凡入聖脫死離生也，蓋如麵作䭔、如金貿市、如執
J26nB181_p0366c01║券而索要、如白晝之經營，亦莫不從心所欲者。世衰
J26nB181_p0366c02║道微，持戒則僧不如俗、精進則女倍乎男，然未有食
J26nB181_p0366c03║我桑黮不懷好音，如近代之庸妄可訝也。坐解脫之
J26nB181_p0366c04║床、恣無明之燄，計其我慢，生滅己業，主鬼借宅矣！更
J26nB181_p0366c05║胸臆籠人而真碑贗本，世亦混淆莫辨，然則所謂身
J26nB181_p0366c06║體力行者，亦何自而詳之？先德有言：「觀其死生之際，
J26nB181_p0366c07║如賈胡傳吏，留即留，去即去。」則吾于大賢尼事不能
J26nB181_p0366c08║無感焉！尼大賢者，出烏程朱氏族，父廌湖，生三子。長
J26nB181_p0366c09║曰「士器」，官廉憲；年曰「士鼇」，掌銓曹；賢，蓋其仲子也。性
J26nB181_p0366c10║嬐娓，幼無妣於母家，及笄而歸為倪氏婦，則恭謹尤
J26nB181_p0366c11║篤，衣素飯蔬，卻鉛華弗御，曰：「吾畢生將近事女矣！」時
J26nB181_p0366c12║夫承基亦以[巿/又]績佐宛平，無幾何而承基卒。諗死生
J26nB181_p0366c13║之大故、哀人命之脆危，因祝髮為尼，復具咨所以超
J26nB181_p0366c14║越之道于雲棲宏、真寂印。後先二師，咸為指蹤安養，
J26nB181_p0366c15║且曰：「正當念佛時，更究即茲念者畢竟為誰？是謂：『禪
J26nB181_p0366c16║淨俱修法。』」于是服膺請從事焉！乃結廬別墅，一榻寒
J26nB181_p0366c17║缸兀坐其中，或并日而餐、或數旬不出。當是時，伯若
J26nB181_p0366c18║年方貴顯，門炎可炙，母同有兩子一女，念其獨瘁也
J26nB181_p0366c19║而隱之。賢固不為矯名行避離兄母，然畏涉塵緣分
J26nB181_p0366c20║道念，雖以母命有所餽遺，與伯若年之時通音問，咸
J26nB181_p0366c21║絕弗往來、辭弗拜受。即受矣，立惠饑寒，弗以私長。四
J26nB181_p0366c22║壁蕭然，內戶不扃，盜入室至無所攜負且去，賢躬起
J26nB181_p0366c23║傾瓿粟，謝遣之，其慈人愛物皆此類。若其灰心泯志，
J26nB181_p0366c24║飲檗茹冰，則真有人世所不堪者，賢處之餘，三十年
J26nB181_p0366c25║晏如也。一日忽書其座右曰：「我九月十三日且去矣！」
J26nB181_p0366c26║并遍告諸同行者。及期，眾咸聚，觀之如市。逮午，果跏
J26nB181_p0366c27║趺合掌誦佛號而逝，玉墜雙垂異香滿室，七日而顏
J26nB181_p0366c28║貌猶生焉！賢生嘉靖辛酉年，三十三而薙髮，則萬曆
J26nB181_p0366c29║癸巳也；又三十二年而坐化，則天啟甲子也。又二十
J26nB181_p0366c30║年僧寂顯者，為承基之弟，始以其故處為十方菴，且
J26nB181_p0367a01║請名當事，題曰「禪定」，則崇禎癸未也。賢始終無憾有
J26nB181_p0367a02║如此者。顧其匋龕尚在宇下，顯議別塔瘞之，重其久
J26nB181_p0367a03║而湮沒也，圖所以不朽。賢者走，乞銘于予，予悲末法
J26nB181_p0367a04║人心懈怠，始則忍苦悍勞，終則名聞利養，差沱白首
J26nB181_p0367a05║惆悵仍歸，而世尟明達將謂般若無靈如此。予嘉賢
J26nB181_p0367a06║勞耕而卒穫，故樂而為之銘。銘曰：
J26nB181_p0367a07║群生昧己兮！逐物以征。循名失實兮！外鶩色聲。我山
J26nB181_p0367a08║巀嶭兮！業海蚴蟉。險墮四生兮！噬吞三有。六宇仝昏
J26nB181_p0367a09║兮！迷雲垂布。芒芒大有兮！孰醒其故？悲生拯拔兮！佛
J26nB181_p0367a10║日以暾。羅張教網兮！有萬其門。頓漸斯開兮！群機普
J26nB181_p0367a11║被。如說而行兮！無思弗遂。如雨培根兮！如春和燮。萬
J26nB181_p0367a12║卉千葩兮！實葟且曄。人亦有言兮！耕乃得禾。吁嗟末
J26nB181_p0367a13║世兮！違負何多？始勤終怠兮！白首留連。鹵莽滅裂兮！
J26nB181_p0367a14║報豈云偏？爰有淑媛兮！式生大家。絅衣未脫兮！螓首
J26nB181_p0367a15║既髽。文鴛載隻兮！幻夢乃晨。靚妝淨洗兮！等若埃塵。
J26nB181_p0367a16║託彼空王兮！覃咨明導。既獲要言兮！資深以造。一榻
J26nB181_p0367a17║寒缸兮！諸緣寢削。弔景寧惸兮！家聲熇熇。進幢高豎
J26nB181_p0367a18║兮！三十二年。報緣將謝兮！聲告人天。死生之故兮！夫
J26nB181_p0367a19║豈小者？誰當敝屣兮？如棄斯也。嗟爾敗壞兮！不日而
J26nB181_p0367a20║胹。曷為其故兮？我慢自侈。香飄玉墜兮！般若之靈。曰
J26nB181_p0367a21║如不信兮！視茲碣銘。
J26nB181_p0367a22║明中憲大夫分巡兗東兵備道王公墓銘
J26nB181_p0367a23║崇禎元年戊辰秋七月，興化中憲大夫王公卒于家。
J26nB181_p0367a24║十二年己卯九月，冢君貴一，舉公與元配陳宜人合
J26nB181_p0367a25║葬于南亭之新阡。公婿大學士吳相國甡，擷公生平
J26nB181_p0367a26║之大者著為詞，銘其墓矣！今順治十三年丙申，冢君
J26nB181_p0367a27║復細論公終始事蹟請予曲紀之。按公諱繼美，號元
J26nB181_p0367a28║玉。高曾世居通州餘西場，父累贈奉政大夫綱，避倭
J26nB181_p0367a29║遷興化，富而好義，凡邑中有大徭役，必首先率倡，縣
J26nB181_p0367a30║凌侯與邑長者咸稱：「王君積德有餘慶，後必克昌。」生
J26nB181_p0367b01║四子：繼曾、繼祖、繼芳，公其叔子也，性獨沈毅而端簡。
J26nB181_p0367b02║甫入小學即嶄然立崖岸，矯矯諸兒中若雞群鶴，識
J26nB181_p0367b03║者知為鳳沼英物矣！父以末致財，顧自謂：「吾操奇贏
J26nB181_p0367b04║走四方，商賈家安有奢望，顧呫嗶詩書謾為儒冠誤
J26nB181_p0367b05║邪？子無少長，當侍吾商，歲往來毗陵婁水間。」公慨然
J26nB181_p0367b06║曰：「丈夫生當衣被天下，奈何以一身一家之故，日孳
J26nB181_p0367b07║孳持籌而算為？」由是發憤志學，日成數藝，輒作于將
J26nB181_p0367b08║吹毛師子搏象之勢。同舍生方環視為諧謔，而不知
J26nB181_p0367b09║其氣陵一世，意欲出其長才有所用之也。未幾，補弟
J26nB181_p0367b10║子員，明年補餼膠庠，嘖嘖有聲，大小試恆居首冠。以
J26nB181_p0367b11║屢困棘闈，乃援例入北雍為國學生，一試而領丁酉
J26nB181_p0367b12║賢書，三上公車而成甲辰進士，選授河南府孟津縣
J26nB181_p0367b13║知縣，不以牛刀小試為嫌。下車清果稅，革黃河渡船
J26nB181_p0367b14║掯索之弊，拔前大學士王鐸冠卷首。甫三月商民稱
J26nB181_p0367b15║便，絃誦有聲，調知本府雒陽縣事。雒當七省之衝，重
J26nB181_p0367b16║以藩王掣肘，送往事居最為繁劇，公廉明果毅，端方
J26nB181_p0367b17║自持，一時號稱二鮑，以不善事按君大計調簡，丁未
J26nB181_p0367b18║補福建順昌知縣。縣居劍州上游，山水暴發，漂民舍
J26nB181_p0367b19║恆數千家。公備舟，募善水者操而往援，救活無算，痛
J26nB181_p0367b20║民貧[巿/又]墨，善教罔聞，為之除火秏、革拘差，善者勸、惡
J26nB181_p0367b21║者懲。刱水南書院，進民之俊秀者，既父且師而申訓
J26nB181_p0367b22║之，三年給由，方伯大參，咸稱公政為八閩卓異。以獲
J26nB181_p0367b23║罪按君，又挂白簡，謫山東鹽運司知事，家食三載，至
J26nB181_p0367b24║乙卯陞江西貴谿知縣。以委署府同知侵漁帑金三
J26nB181_p0367b25║千兩，公要其交割分明而後視篆。撫道為同知戚里，
J26nB181_p0367b26║怒公不留餘地，復挂彈章改授松江府儒學教授，公
J26nB181_p0367b27║掀髯笑曰：「使吾日煩俗史簿書與今往對名人彥士，
J26nB181_p0367b28║孰為重輕？」欣然束裝受事課松士，凡居前列者俱後
J26nB181_p0367b29║先接翼去為高岡鳴鳳。庚申，由南雍助教陞刑部貴
J26nB181_p0367b30║州清吏司主事，經略熊公廷弼一見公，即以邊事相
J26nB181_p0367c01║期許，握公手曰：「先生當世有心人，吾為朝廷出死力
J26nB181_p0367c02║幹蠱封疆，正苦軍前贊畫無人，非先生誰共裏厥事？」
J26nB181_p0367c03║異己者聞之不懌，轉公戶部郎，尋奉敕總理密雲餉
J26nB181_p0367c04║務。密為京畿左臂中原財賦轉輸之地，國家末造，戎
J26nB181_p0367c05║政不修，餉肥貪墨其來舊矣！公建議以為上兵伐謀，
J26nB181_p0367c06║其次財粟，蓋士馬性命攸關，司餉者所當珍惜如護
J26nB181_p0367c07║元氣者也。頻年以來海內困於加派，則出者之源既
J26nB181_p0367c08║竭，全宇疲于轉輸，則入者之額恆虧，況密兵非澤潞
J26nB181_p0367c09║雄邊子弟之兵，密餉乃民髓民膏；千里饋運之餉，筮
J26nB181_p0367c10║龜理財以養民為先。今沿邊一帶屯牧盡廢、樹藝久
J26nB181_p0367c11║蕪，所仰給大司農者一皆取辦催科，不于此時省冗
J26nB181_p0367c12║濫之端、清出入之竇，少寬民力而穌之命，則天下事
J26nB181_p0367c13║正未可知也。乃按籍稽核，剔逃勾亡得清省銀米二
J26nB181_p0367c14║十萬。胥吏謂：「宜中分之，輸官之半，皆公物也。」公正色
J26nB181_p0367c15║曰：「你欲以吾為市邪？」并埽除銀三千兩，悉歸之縣官，
J26nB181_p0367c16║具疏奏報已，即日單車復朝命，而前後受事者畏其
J26nB181_p0367c17║軋己，多方壅遏祕不上聞，公抗言本部大司農面。為
J26nB181_p0367c18║公深墨如土，故京師有「鐵郎中」之稱。是歲超擢山東
J26nB181_p0367c19║布政司右參議，奉敕分巡兗東兵備道按察司僉事。
J26nB181_p0367c20║拜命之日，公喟然曰：「沂兗久經白妖蹂蹸，城郭空虛，
J26nB181_p0367c21║十無其一，譬諸尪羸之夫元氣已散，唯有參芪差可
J26nB181_p0367c22║延年撫議是也，大黃青枳所宜嚴戒勦說是也。方今
J26nB181_p0367c23║百姓危于倒縣，乃必以虜級為功，恐東齊百萬生靈
J26nB181_p0367c24║盡遭冤覆。夫攻培之法無心誤用之，而以上遺君父、
J26nB181_p0367c25║下禍蒼生尤且不可，況欲假此為高官厚利父母妻
J26nB181_p0367c26║子之澤哉？司臣所不敢出也。」檄郡縣吏：「為殲其元魁，
J26nB181_p0367c27║恕其脅從。凡不得已淪入妖黨者，不惟開其一面，且
J26nB181_p0367c28║與以安全。無夫者為之嫁，無妻者為之娶。始鴻鴈有
J26nB181_p0367c29║中澤之歌，黃鳥無剝啄之歎矣！」然大吏主勦而公主
J26nB181_p0367c30║撫，由是相左，特疏調公就簡，公曰：「噫！吾本楚水書生，
J26nB181_p0368a01║豈有私于東省哉？不過為今上愛憐赤子耳！吾子幼，
J26nB181_p0368a02║以未能從吾宦且縈懷，顧殺人之父兄子弟圖保一
J26nB181_p0368a03║官，其若吾子何？」徑拂衣南歸，行李蕭然，一如吳越遊
J26nB181_p0368a04║學老塾師。歲暮還家，攜得古書兩篋，而公所多者惟
J26nB181_p0368a05║黃蓋儀仗而已。歸里之日，閉門謝事，日課子貴一與
J26nB181_p0368a06║從孫延禧，俾就外傳而程督焉！延禧者，公仲弟繼祖
J26nB181_p0368a07║之孤遺也，公撫養教育視同己子。而子貴一實張孺
J26nB181_p0368a08║人所出，陳宜人亦愛護珍惜不啻己子，蓋公能錫類，
J26nB181_p0368a09║故宜人能不妒忌，所謂惠于宗公，神罔時怨，神罔時
J26nB181_p0368a10║恫，刑于寡妻，至于兄弟，而御于家邦者，非公之謂與！
J26nB181_p0368a11║公幼懷澄清天下之志，長而不遇有司，至四十既壯，
J26nB181_p0368a12║尚淹滯場屋，釋進士褐時且四十又九矣！老黃榜博
J26nB181_p0368a13║一外知縣，復不遇上官，調繁調簡，乍陞乍降，邅回而
J26nB181_p0368a14║不克進者僅十六年始達承明，出為司道庶幾可行
J26nB181_p0368a15║其志矣！又以不遇上官，終卷而懷之騫迍阨塞，不當
J26nB181_p0368a16║為公弔哉？然眾貪而我介、眾忍而我慈，由今論昔，向
J26nB181_p0368a17║之墨穢而擅富豪者，今則子孫流為傭保矣！向之暴
J26nB181_p0368a18║橫而躋顯要者，今則殘楊衰艸，翻為絕祀之魂矣！獨
J26nB181_p0368a19║公襲素封之後，尚有郭內外田數頃，公賦之餘，饘粥
J26nB181_p0368a20║桑麻足奉賓祭，子庠生貴一世守而勿失焉！孫仲儒
J26nB181_p0368a21║憙儒敦儒悉淵源家學，有能文聲，固方進而未艾也。
J26nB181_p0368a22║是則公之穫于人者嗇，而食于天者則己厚矣！復不
J26nB181_p0368a23║可為公慶哉？予懷明德公，銘何敢辭？銘曰：
J26nB181_p0368a24║明賤科目，黃甲是珍；入供臺省，出據要津。朋從揖揖，
J26nB181_p0368a25║唱和詵詵；一仆九援，孰問豺麟？公登黃甲，久受苦辛；
J26nB181_p0368a26║風窗雪案，後夜凌晨。五十筮仕，政歷多春；乃民乃社，
J26nB181_p0368a27║維惕維夤。包苴羞薦，冰玉自璘；清滋眾惡，惠徒在民。
J26nB181_p0368a28║柳下三黜，匪直也人；公實為之，自致騫迍。穹蒼曰否，
J26nB181_p0368a29║天道唯均；枉終自屈，直道還申。公去何時？之子塵湮；
J26nB181_p0368a30║幽宮作牧，玉宇歸鄰。天眷公德，厥後振振；封高馬鬣，
J26nB181_p0368b01║祀享明禋。天豈公私？報你廉仁；謂予不信，曰有高旻。
J26nB181_p0368b02║敬山徐府君墓志銘
J26nB181_p0368b03║敬山徐君，諱德龍，越之諸暨人也。為人醇誠篤厚，持
J26nB181_p0368b04║然諾，矜己讓。明萬曆間，歲販茶來京，都人愛之，得娶
J26nB181_p0368b05║京師周氏女，生二子，長曰純修，次曰昌期，甫年十二，
J26nB181_p0368b06║君以疾卒，二子與母煢煢在疚，留京則上無伯叔，終
J26nB181_p0368b07║鮮親姻；歸里則舉目鄉關，雲山迢遞，不得已落籍燕
J26nB181_p0368b08║都，二子賴依蔭母家，僅免瑣尾流離之歎，母周氏亦
J26nB181_p0368b09║以有子訓育，故得遂其柏舟孀志焉！然其間寒燈雪
J26nB181_p0368b10║案之凄涼、飲檗茹荼之孤苦，殆有匪夷所堪者矣！純
J26nB181_p0368b11║修既長，以中官入侍禁帷；昌期繼晉黌儒，生三子，長
J26nB181_p0368b12║天錫復補郡庠弟子員，由是書香不斷，家聲再振。周
J26nB181_p0368b13║母且享年七十乃考終，卒以未亡人之身歸祔君之
J26nB181_p0368b14║原壤。純修孝思無斁，重其久而先業遂湮也，後世子
J26nB181_p0368b15║孫罔知水木根源之如此，故丐予。論次而為之銘曰：
J26nB181_p0368b16║浮幢幻宅兮！天地蘧廬。他鄉異國兮！夢裏華胥。繄維
J26nB181_p0368b17║節義兮！保爾孫子。千秋萬歲兮！封是幽居。