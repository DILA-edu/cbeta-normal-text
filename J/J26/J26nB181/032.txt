J26nB181_p0433c01║布水臺集卷第三十二
J26nB181_p0433c02║住明州天童寺匡廬黃巖沙門道忞著
J26nB181_p0433c03║尺牘
J26nB181_p0433c04║與同菴蔣孝廉
J26nB181_p0433c05║數載阻胡隔越，久乖魚鴈，頃接玉如弟書，始知偕寶
J26nB181_p0433c06║眷歸自江上，闔門俱慶，福履如宜，忻慰！忻慰！念自帝
J26nB181_p0433c07║京版蕩來，郡縣之覆亡者十而九，抑不似揚之埽土
J26nB181_p0433c08║盡也。民至埽土盡，豈非樂深而哀甚者邪？于最甚之
J26nB181_p0433c09║中，無豐德厚福而獲安全，焉有是理哉？則謂非天之
J26nB181_p0433c10║眷居士不可，獨公車頓于癸未之役，猶恨甘泉淑靈
J26nB181_p0433c11║之氣，未發越居士耳！然貧道邇來親睹宰明屬以癸
J26nB181_p0433c12║未起家者數矣！非其名捐，則其身敗者有之；甚而身
J26nB181_p0433c13║名俱敗者亦有之，則又安知非天之與居士後，而實
J26nB181_p0433c14║與居士先邪？所冀懋昭明德以終迓天之庥已耳！天
J26nB181_p0433c15║步尚艱，惟冀順時珍愛。
J26nB181_p0433c16║又
J26nB181_p0433c17║淮揚稱天下金穴，素封之家，奚啻千門萬戶？如居士
J26nB181_p0433c18║之澹薄明志，有何慢藏？乃家貧而亦遭劫邪？盜而無
J26nB181_p0433c19║良至是，其綠林之最下者乎！雖然今之所謂良臣，古
J26nB181_p0433c20║之所謂民賊；然則今之所謂民賊，古將無名而命之
J26nB181_p0433c21║矣！應知世愈趨而愈下，則人亦安往而不下哉？經云：
J26nB181_p0433c22║「佛心所緣，緣苦眾生。」彼劫掠賢人之罪，當如七遮議
J26nB181_p0433c23║條罪大苦深，則亦何由解脫？唯是既因地倒，還從地
J26nB181_p0433c24║起。所望居士以地天為量、慈氏為師，生大哀愍、發深
J26nB181_p0433c25║悲願，翻彼劫奪之想、興我喜捨之心，願令此輩過茲
J26nB181_p0433c26║以往，處處富有貲財、身身得大自在，精嚴不與取戒，
J26nB181_p0433c27║盡形盡壽而堅持，潔清尤巢許、受用等諸天，斯乃至
J26nB181_p0433c28║聖大人成己成物之懷也。想高明志有同然，或不以
J26nB181_p0433c29║為笑，其以我言為服乎！
J26nB181_p0433c30║與安丘三如、源思馬二孝廉（長諱長春，次諱澄）
J26nB181_p0434a01║昨過貴邑，猥承加意接待，或居士引誘多人為善則
J26nB181_p0434a02║可，在山僧覺難消受耳！別來蒙福庇一路康安，奈為
J26nB181_p0434a03║泰雨徹公苦留五蓮度夏，然淮甸之催符旋至，秋初
J26nB181_p0434a04║當即策杖南邁矣！雖彼此出作入息共一夙興夜寐，
J26nB181_p0434a05║而齊楚異方，未知會晤更復何時？所冀精勤在道，期
J26nB181_p0434a06║于覺岸同登，斯善焉！辱命撰《準提菴記》，意思生澀，勉
J26nB181_p0434a07║為搦管殊媿不文，謹書上取裁度，餘弗備及。
J26nB181_p0434a08║與搴玉孫陽江（諱自修）
J26nB181_p0434a09║春回大地山光明媚，而白駒忽來天外，偶語小立坐
J26nB181_p0434a10║對嵒前，雖半日千載也。門下自是血性漢，不作廉纖
J26nB181_p0434a11║態度，然既欲留心此事，當向千聖萬靈分疏不下、錐
J26nB181_p0434a12║劄不入處，透頂透底始得，所以古有「縣崖攃手，絕後
J26nB181_p0434a13║再穌」之喻。夫云攃手絕後，則放舍身命如大死人，雖
J26nB181_p0434a14║有耳目實無聞見，而來偈云舊、云明、云三生，皆違無
J26nB181_p0434a15║生之旨。不揣愚蒙，并前長歌一例奉和，幸惟炤諒，無
J26nB181_p0434a16║嫌續貂。
J26nB181_p0434a17║又
J26nB181_p0434a18║前夏聞出山後，北騎已渡江，閩浙潰師，沿途劫掠，深
J26nB181_p0434a19║為相遭憂。幸京邑不大蹂躪，想闔門清吉，邇來起居
J26nB181_p0434a20║佳勝。育生歸，竟不面別，殊失申候，中間謝事顛末，必
J26nB181_p0434a21║為居士言之詳矣！每念俊骨天生，澂襟似滌，肯拼選
J26nB181_p0434a22║官不如選佛，則丹霞老子直拜下風，豈特跨拘鄰上
J26nB181_p0434a23║哉？貧道固望之久，而般若六喻可謂屢見，經年有識
J26nB181_p0434a24║復不當自裁邪！退休山寺頗愜幽情，乃為走聲者累，
J26nB181_p0434a25║雖耕而反餒，抑未免告困高門耳！故某禪特為眾匈
J26nB181_p0434a26║石頭，謹此訊問多福，尚冀有以導引之。
J26nB181_p0434a27║與介子黃居士
J26nB181_p0434a28║不孝忞于門下雖未識荊，然耳熟大名三十年，蓋胸
J26nB181_p0434a29║中有江上二黃之日久矣！況彼此得預天童籌室，業
J26nB181_p0434a30║為法社連支，則又何啻君子千里同風已哉？乃者不
J26nB181_p0434b01║幸天喪哲人，先和尚奄就後世，閔予小子儼然憂戚
J26nB181_p0434b02║之中，日惴惴先人行業放失，無以昭布來茲。適吾幢
J26nB181_p0434b03║兄迻檄山中，徵不孝所述年譜，且雅稱門下高誼，肯
J26nB181_p0434b04║以筆鐵頭點出先和尚末後光明，雖則門下于先師
J26nB181_p0434b05║有無縫塔樣，不欲蓋覆將來，然俾不孝輩榮施多矣！
J26nB181_p0434b06║敬當匍匐江上頫泣涕興，以請于下執事。然有幢兄
J26nB181_p0434b07║懇告在前，則不孝輩惟據歲譜依實供通而已，忝辱
J26nB181_p0434b08║同仁，知必有以炤諒也。
J26nB181_p0434b09║又
J26nB181_p0434b10║開先明法師，忞受業先子也。當其無恙時，道法廣被
J26nB181_p0434b11║荊揚，蓋與一雨潤、蘊璞愚中分震旦焉！乃沒且一十
J26nB181_p0434b12║三載，未有碣上之詞。頃拮据先和尚銘事，不覺百感
J26nB181_p0434b13║中來，泚達于面。頫仰先子所交天下名公卿，皆相繼
J26nB181_p0434b14║化去無存。間存矣！而言之不文；言文矣！而擇法眼無
J26nB181_p0434b15║與焉。求其海內兼而有之，足以行遠惟法兄一人，先
J26nB181_p0434b16║子固未奉塵乎！或哀弟之誠為一開生面，庶幾後世
J26nB181_p0434b17║學佛之輩，尚有聞風而踔厲者。敬以為請。
J26nB181_p0434b18║又
J26nB181_p0434b19║違範幾何時？滄桑之變，不意屢見，頻年聞洛邑頑民
J26nB181_p0434b20║獨推江上，則其蹂蹸也將必甚，如是為吾道兄憂不
J26nB181_p0434b21║去心者纍月。然周身之防，無論綽能包孔，而昌文既
J26nB181_p0434b22║沒，天豈忍當吾世而中斬乎？迨新秋訪真秏，而後喜
J26nB181_p0434b23║乃可知，弟亦以忝主天童，有媿陰翊之言。因謝事，今
J26nB181_p0434b24║已退耕慈之靈峰精舍矣！先年為受業先子圖不朽，
J26nB181_p0434b25║冀一言以傳，幸蒙賜俞，乃久不擿下，豈先子地卑邪？
J26nB181_p0434b26║或弟駑不足進邪？抑略而忘之邪？今因申候，輒復奏
J26nB181_p0434b27║請者，庶幾必不吝慈焉！臨楮不勝神興之至。
J26nB181_p0434b28║復爾寧楊居士
J26nB181_p0434b29║兀菴來，具道門下高才俊骨，令人不禁神往左右，及
J26nB181_p0434b30║披翰簡，乃知汜分江上，益知淵源之有自也。黃澂江
J26nB181_p0434c01║貞忠勁節，根於至性，故其託之豪素見為詞章者，非
J26nB181_p0434c02║獨嚴冠履秩君父之彝倫，固己胸羅今古、學貫天人
J26nB181_p0434c03║矣！山僧偶獲此槁於畸人之手，深藏祕笥，日惟壁梭
J26nB181_p0434c04║化變，有所遄逸是懼、何幸儼然賜教重以壽梓之舉，
J26nB181_p0434c05║此蓋天不欲泯其芳躅，而暴揚於門下耳！敬授兀菴
J26nB181_p0434c06║齎上弁首，即請如椽發攄文而行遠，不倍屣於質野
J26nB181_p0434c07║固陋之言乎！翹想光儀，艸勒弗備。
J26nB181_p0434c08║與荊二哥
J26nB181_p0434c09║去夏聞尊翁大故，不勝為居士凄其，以居士方謹周
J26nB181_p0434c10║身之防，又不敢為尊翁即位而哭，蘊結之懷徒付之
J26nB181_p0434c11║浩歎而已。居士主退，尊翁主進，畢竟進者不如退者
J26nB181_p0434c12║之高。然當爐不避火，使尊翁得如居士，固九動而十
J26nB181_p0434c13║全，抑天下後世，其謂尊翁何？無論馬革裹屍，自合英
J26nB181_p0434c14║雄本色，與其公案狼狽于今，曷若大事了辦于昔？則
J26nB181_p0434c15║尊翁之進又未見其少遜于居士之退也。故鄉丹陽
J26nB181_p0434c16║已安堵矣！聞復棲遲檇李何邪？因風候問，尚冀以時
J26nB181_p0434c17║自愛。
J26nB181_p0434c18║復爾保程居士
J26nB181_p0434c19║鏡水秦山，淨如蔆華新炤，不謂別來無時，翻成鋒鏑
J26nB181_p0434c20║危亡之地，保障生民，恨無睦州巨履有大神變，其如
J26nB181_p0434c21║法幢徒建何？客秋以賤恙欲就醫江外，所謂出隊云
J26nB181_p0434c22║者，亦因行掉臂之說耳！乃居士責以厲滯磨昏，求人
J26nB181_p0434c23║作士，急救宗門縣絲為務，顧山僧非其人者。然明諭
J26nB181_p0434c24║則皆忠言讜議也，若云暑往寒自來；冬藏春自發、釋
J26nB181_p0434c25║迦老子何日不放光動地、谿雲泉石無時不說法如
J26nB181_p0434c26║雷？如旁友所昌言，正是時人窠臼，何居士亦雷同近
J26nB181_p0434c27║日遽印可作佛門宗子哉？呵呵！若在廣潤門下，換骨
J26nB181_p0434c28║洗腸重整頓，通身是眼更須參。請即以是意訊之旁
J26nB181_p0434c29║友何如？
J26nB181_p0434c30║復仲英楊居士
J26nB181_p0435a01║遠辱魚箋，褒嘉過甚，蓋居士徒向山僧虛名耳！使見
J26nB181_p0435a02║山僧實面，將恐醜拙難看，未有不廢然而返者也。如
J26nB181_p0435a03║來教所述種種，亦即是未見得楊純粹，如果覿面一
J26nB181_p0435a04║見，則生死一著不可得、變難艱苦不可得，以至夙稟
J26nB181_p0435a05║愚鈍，汩沒塵緣底，悉皆不可得矣！不見龐居士于一
J26nB181_p0435a06║口吸盡西江水語下豁然大悟，便道：「有男不須婚，有
J26nB181_p0435a07║女不須嫁；大家團圞頭，共說無生話。」豈不是親見目
J26nB181_p0435a08║前無可得？使有可得，又安能湘水沈金，而以摝籬自
J26nB181_p0435a09║賣哉？雖然，千里馳香法音求示，豈可徒然？山僧記得
J26nB181_p0435a10║古德問僧：「向甚麼處去？」曰：「西山住菴去。」古德云：「我向
J26nB181_p0435a11║東山頭喚你，你便來得麼？」曰：「不然。」古德曰：「你住菴未
J26nB181_p0435a12║得在。」請居士向者裏通箇信與山僧，然後山僧開示
J26nB181_p0435a13║居士未遲也。
J26nB181_p0435a14║復次牧馮居士
J26nB181_p0435a15║伏讀來教，自笑饒舌無端，然再四惟忖，不得不更饒
J26nB181_p0435a16║舌一上也。先子輿有言：「君子所為，眾人不識。」諸方如
J26nB181_p0435a17║是則可，門下亞聖大賢，心眼迥殊，豈亦惑夫悠悠之
J26nB181_p0435a18║說邪？夫蒙舉止非敢曰君子，但以法門為公，正不敢
J26nB181_p0435a19║認作一家一己事，所以今夏有唯一山幢高原立僧
J26nB181_p0435a20║之舉，輒以己衣分授先師者衣之，俾說法舉揚，貴夫
J26nB181_p0435a21║宗風不墜耳！昔玅喜謫梅陽時，有傳瞎堂遠公偈頌
J26nB181_p0435a22║提唱以往者，玅喜駭曰：「老師莫年有子如是邪！」因寓
J26nB181_p0435a23║書通誠，并寄贈圜悟所付己衣，然則在古明眼尊宿
J26nB181_p0435a24║有行之者矣！而蒙亦只如蟲禦木，不意後先一揆合
J26nB181_p0435a25║他古聖，若符節然！良以此心苟公未有不合者，乃諸
J26nB181_p0435a26║方反見非謫，甚至比例父亡兄為代父生子。於乎噫
J26nB181_p0435a27║嘻！何從得此傷倫滅理之譚？則又不止令人胡盧絕
J26nB181_p0435a28║倒矣！夫代父生子，所謂昔無而今有者也。若夫三人
J26nB181_p0435a29║者，皆十年二十年親炙先師，又先師屢言之蒙者，故
J26nB181_p0435a30║今夏之舉，諸方當簡其提唱之是與不是，不必論蒙
J26nB181_p0435b01║授衣之當與不當也。何也？苟其提唱無據，雖坐脫立
J26nB181_p0435b02║亡，九峰拊背不肯奈何？果若合乎先師意旨，則真父
J26nB181_p0435b03║所生子矣！安可以父沒，一旦未與卜其家室而遂棄
J26nB181_p0435b04║其孤哉？世有喪心之兄焉如此，而諸方亦肯之乎否
J26nB181_p0435b05║邪？以此固知古人重道不重衣，重道故心公，心公故
J26nB181_p0435b06║眼明，眼明故不與其子彌光輩，而與其居恆未一睹
J26nB181_p0435b07║面之同門者是也。今人重衣不重道，不重道所以識
J26nB181_p0435b08║暗，識暗故心私，心私故惟貴遞相傳受之子徒，雖有
J26nB181_p0435b09║同門超卓如遠公者，概不齒錄也。然蒙聞之：「其人存
J26nB181_p0435b10║則其政舉，其人亡則其政息。」彼衣者，政也、虛器也；行
J26nB181_p0435b11║解者，人也、真道也。故行解相應，即門下所謂苕帚柄
J26nB181_p0435b12║亦可當柱杖。如其不然，諸方縱曰親相付授，不亦臨
J26nB181_p0435b13║濟送直裰、竇八脫布衫之多事中更多事哉？請以質
J26nB181_p0435b14║之門下，更請以質之諸方何如？
J26nB181_p0435b15║與開陽李居士
J26nB181_p0435b16║子瞻作《圜澤傳》具載三生石詩，今一讀之，猶然酸鼻，
J26nB181_p0435b17║乃者公燕之會與居士別，蓋二十餘年矣！僅一餉而
J26nB181_p0435b18║分岐，身前邪？身後邪？芒芒大有因緣，蓋有不可問者。
J26nB181_p0435b19║雖然，君子千里同風，安用𥕏𥕏抴毗邪與占波鬥額，
J26nB181_p0435b20║而春寒秋熱，鼻孔自時時相挂，況三生亦世諦有耳，
J26nB181_p0435b21║于第一義諦則無何也？世諦以有念為念，故一念涌
J26nB181_p0435b22║千波；至人以無念為念，故一念包三世。三世既爾，十
J26nB181_p0435b23║虛類然，十虛既然，則可謂：野色更無山隔斷；天光直
J26nB181_p0435b24║與水相通。故吾與居士亦遊于至人之天而已。當年
J26nB181_p0435b25║蒙示〈戒殺文〉，祇嘗寶鼎一臠，邇來筆陣，想追屈宋而
J26nB181_p0435b26║上之。然文亦道之華也，黃檗老人唱道于光黃之日
J26nB181_p0435b27║久矣！子輿氏曰：「由孔子至于今百有餘歲，去聖人之
J26nB181_p0435b28║世若此其未遠也；近聖人之居若此其甚也。」孰與生
J26nB181_p0435b29║同井里有如居士者？然則茹其英而吐其華，又安可
J26nB181_p0435b30║遜彼私淑，而曰無有乎爾哉？臨風惜舊，可勝縈懷。
J26nB181_p0435c01║復天中沈居士
J26nB181_p0435c02║敬披來教，用心至切，入處甚深，說理極透，子細簡點
J26nB181_p0435c03║將來，不出仰山道底。昔雪峰目臨濟為白拈賊，雪竇
J26nB181_p0435c04║則道：「夫善竊者鬼神莫測。」臨濟既為雪峰知道，未稱
J26nB181_p0435c05║好手，況山僧痿痿羸羸？且恁過時，卻遭居士無端扭
J26nB181_p0435c06║捏一上，令人太是不甘。雖然，山僧內中更有喫緊一
J26nB181_p0435c07║則，因甚居士偏拈不著邪？
J26nB181_p0435c08║與虞尊高居士
J26nB181_p0435c09║尊翁丁季宦楚，皓首方歸，生入玉門之慶，又不當與
J26nB181_p0435c10║足下斑衣載舞之歡，合作傳奇一部邪？流聞道路正
J26nB181_p0435c11║復淒清不淺，況叨知愛者？因足下之誼，竊傷尊翁為
J26nB181_p0435c12║國忘家數十年，廉如孫叔敖而功不獲食、守如田即
J26nB181_p0435c13║墨而烈無從飲，思作天問，乃星辰則己易位矣、兩曜
J26nB181_p0435c14║且復東行矣！彼蒼告余以無如何？可奈何？於尊翁未
J26nB181_p0435c15║識荊，不敢通箋奏，惟左右道達之，託鴻訊問，不盡攸
J26nB181_p0435c16║懷。
J26nB181_p0435c17║復長卿姚居士
J26nB181_p0435c18║貧道以菲躬眇德，儼然錫卓靈山，得不觸忌波旬？乃
J26nB181_p0435c19║累大檀弘護，卒俾傾而復峙、隍而復平，然揣魔軍嫉
J26nB181_p0435c20║妒尚未銷歇，幾欲搏風高翥，非敢逍遙物外，庶免矰
J26nB181_p0435c21║繳之憂，而無如金湯德厚，未忍恝然孤負也。慚媿教
J26nB181_p0435c22║言，褒嘉過甚，不覺回惶，稽于裁畣。統惟慈光炤諒，縣
J26nB181_p0435c23║父母一片護持苦心。聞尚僦居城中，謹奏箋致謝，幸
J26nB181_p0435c24║轉達之。餘俟面傾，弗備。
J26nB181_p0435c25║復奕遠祁居士
J26nB181_p0435c26║往歲在雲門，側聞倜儻不羈之風飫矣！方寵光未承
J26nB181_p0435c27║為恨。至若令先君以翩翩佳公子，當佛滅又後五百
J26nB181_p0435c28║歲，非內交于緇侶、非要譽于鄉黨朋友，乃不吝割捐
J26nB181_p0435c29║巨貲，頓復千秋已廢之名藍，誰在見聞之下不生隨
J26nB181_p0435c30║喜之心？況儼然重以典席之命屬厥眇躬？然則匍匐
J26nB181_p0436a01║捐糜以趨效焉未酬知遇也，抑何敢優游怠忽致方
J26nB181_p0436a02║明詔？所媿摧殘樗朽，利生乏珍，而廣潤復有未了之
J26nB181_p0436a03║緣，儻大檀宥其顓愚而寬假之，不以官守是責，俾閒
J26nB181_p0436a04║身得轉徙于緱江鏡水之湄，庶奉教有辰矣！如不弛
J26nB181_p0436a05║其鞭箠，則廣潤傾頹，亦檀護之憂也。恭傒後命，謹還
J26nB181_p0436a06║趙壁，鄉老先生書，亦祈道達愚意。
J26nB181_p0436a07║復萬弢宗居士
J26nB181_p0436a08║伏讀來教，知一往嗜道之懷，不以人廢言耳！若謂寰
J26nB181_p0436a09║區衲子學識盡羅胸中，非惟山僧不敢承當，抑不試
J26nB181_p0436a10║故藝，尼丘蓋賤之▆！矧山僧忝為臨濟兒孫哉？重辱
J26nB181_p0436a11║勝法見招，海鳥畏享大牢，雖其天性固宜，而廣潤屬
J26nB181_p0436a12║有未了之緣，正難拈一放一，以卒妨大命，奈何遴選
J26nB181_p0436a13║無私？更推有德，惟高裁其折衷之，弗備。
J26nB181_p0436a14║復彥遠胡居士
J26nB181_p0436a15║每聞河渚之間，有偃騫風塵，若楚士悲魯儒泣其人
J26nB181_p0436a16║者，其向詣則未知何如也。既而稍悉其行藏，于子山
J26nB181_p0436a17║與然之口，益向往久之。不自謂今春西子湖頭，遂獲
J26nB181_p0436a18║劇譚傾倒邪？但恨一見不再見，惆悵實深耳！前惠手
J26nB181_p0436a19║教無便鴻，抑譽太不虞，莫知云答，非怠也。費蘊老熱
J26nB181_p0436a20║腸冷眼，真可謂素心人，其于道峰外護，亦已畢殫其
J26nB181_p0436a21║力矣！韓子遽、錢允武、潘天行、呂半隱數君子，承枉顧
J26nB181_p0436a22║亦可人，餘則教顏尚未奉，祇挹清光耳！謹復弗備。
J26nB181_p0436a23║復鄴嗣李居士
J26nB181_p0436a24║江橋分手，寒暑倏更，貧道固東西南北之人也，兼之
J26nB181_p0436a25║業風飄蕩，頃復自能仁而之吳興之道場山矣！道阻
J26nB181_p0436a26║且長，鴻魚益窅，未審比來佳況何如？承屬梵君傳後
J26nB181_p0436a27║之書，人事紛拏，久虛報命。今夏屬山中靜簡無為，方
J26nB181_p0436a28║始就槁，因觀生感，未免有過激之詞，然東坡夢作《祭
J26nB181_p0436a29║春牛文》，或以為太殺傷時；或以為喚醒無妨隨色摩
J26nB181_p0436a30║尼亦就他人看去。不揣鄴嗣高明，更復以為何如也？
J26nB181_p0436b01║侍者乞明州，特遣馳上，兵凶繼見，風雨不常，萬惟珍
J26nB181_p0436b02║攝。弗備。
J26nB181_p0436b03║又
J26nB181_p0436b04║周生脫白，辱翰先容，美厥成人，孰大于是？然空山惟
J26nB181_p0436b05║寂歷、六戶絕喧囂，加以殿艸未芟、槽廠先著，固非說
J26nB181_p0436b06║紛慕華者之所服，又豈持梁躍駿者之能嘗乎？但既
J26nB181_p0436b07║承嘉命，法無拒人，鱗翔羽泳，聽其自化而已。謹復。
J26nB181_p0436b08║復幃燈凌居士
J26nB181_p0436b09║貧道謬託人師，德實涼儉，所以循山傍澗，散髮采薇
J26nB181_p0436b10║之志，蓋自滄更桑變以來，己矢死靡他矣！不謂業風
J26nB181_p0436b11║鼓蕩，爰自甬徂台，自台徂越，木偶翻為土偶所笑，竟
J26nB181_p0436b12║莫知稅駕之鄉邪！今春之仲，又以吳興諸大君子挽
J26nB181_p0436b13║茲道峰，樹高風王，益切顛殞之虞。所快門無俗駕，座
J26nB181_p0436b14║有鴻儒，以為此生遭逢幸。雖以居士之美如英、美如
J26nB181_p0436b15║玉，未即奉塵而譚，而令先君之精忠峻節，早知大德
J26nB181_p0436b16║者之必有後，何意假令姊之善緣辱德音之下？逮清
J26nB181_p0436b17║風披拂，如挹光儀，第媿聞時富貴、見後貧窮，不副來
J26nB181_p0436b18║教之注存耳！所諭一如命安排，謹復不盡。
J26nB181_p0436b19║與荊谿諸護法書
J26nB181_p0436b20║山僧年登望七，百念俱灰，前冬有金粟之赴者，以先
J26nB181_p0436b21║業為獍梟剝啄，萬不得已強起一撥而反諸正耳！迺
J26nB181_p0436b22║去秋復蒙大檀，再過武原，苦以龍池見挽，無論峻阪
J26nB181_p0436b23║鹽車，力非罷駑所堪，抑天道好虛、地道流謙，今寰海
J26nB181_p0436b24║名山東南望剎，不幸諸子往往有尸而祝之者矣！山
J26nB181_p0436b25║僧又于祖父三席總一肩承紹，縱瑤田協夢，一粥皆
J26nB181_p0436b26║緣，其若犯天地盈滿之戒、招人神嫉妒之愆何？然終
J26nB181_p0436b27║諾大檀上荊谿者，以萬兄諸子方在鬩牆，不得不暫
J26nB181_p0436b28║過而調劑之。及造龍池，復如命議安兩序者，以此間
J26nB181_p0436b29║群情欲散。金粟又嗷嗷待餔，山僧不能曠日持久以
J26nB181_p0436b30║候立住持故耳！今此來雖為海印道場，亦為繼席之
J26nB181_p0436c01║人，伏望大檀早推賢者德愛山僧，則成我之恩等於
J26nB181_p0436c02║生我之厚，將殞身而效命，尚銜結以何辭？否則惟有
J26nB181_p0436c03║掉臂長往而已。恐大眾一朝星散，禹門依舊鱷藏，先
J26nB181_p0436c04║此披瀝丹衷，統惟高明炤察，是禱。
J26nB181_p0436c05║復獻吉沈居士
J26nB181_p0436c06║貧道徒有空名而無適用，方負非達而聞之媿，不謂
J26nB181_p0436c07║樂道敦仁如居士固亦謬聽人言，而尤措意于區區
J26nB181_p0436c08║者乎？前擬就梓檇李蓋有成說，既而深思征帆未北、
J26nB181_p0436c09║馬首欲東，戀堀之蚖何以解嘲于當世也邪？即日過
J26nB181_p0436c10║婁東，統承慈炤，則已有為孺子而下榻者矣！深銘雅
J26nB181_p0436c11║愛，敬謝嘉招弗備。
J26nB181_p0436c12║復香城姚居士
J26nB181_p0436c13║法城賴有牆塹，自先棲真開社鴛湖，早已神交左右
J26nB181_p0436c14║矣！不意金地之招遙及無似，江陵點首敢自沈吟。第
J26nB181_p0436c15║才脫夏天衫，又穿冬月襖，得無令人不堪惆悵只堪
J26nB181_p0436c16║憐者邪？豈不夙夜畏行多露？想在高明必能原之諒
J26nB181_p0436c17║之。謹謝弗敏。弗備。
J26nB181_p0436c18║復尊素王居士
J26nB181_p0436c19║浪跡湖江，閱人如海，非無淵才博雅之士，至若門下
J26nB181_p0436c20║之胸藏山澤氣薄雲天，則寥寥罕見矣！祇挹清光，恨
J26nB181_p0436c21║以為晚，乃塞鴻越燕，各有天涯，遂不能長茲白社共
J26nB181_p0436c22║闡大猷，愾歎如何？山僧衰頹易老，豈堪北地風霜？青
J26nB181_p0436c23║淄之轍，旋即言歸，所望了諸未了，亦駕出天都二十
J26nB181_p0436c24║四橋風月，尚有待于玄賞之人也。
J26nB181_p0436c25║復默全張居士
J26nB181_p0436c26║客冬承以僊丸見惠，藥我孔多。自審衰暮之年，似難
J26nB181_p0436c27║少此，然安得移家東海，長就倉公之市邪？春杪將赴
J26nB181_p0436c28║青州，去平江且三千里矣！廣川飲片，愈難索求，度惟
J26nB181_p0436c29║頤神嗇思，節飲時餐，或能保有殘息再與居士軒眉
J26nB181_p0436c30║一笑乎！希勤道業，長此永懷。
J26nB181_p0437a01║復明卿劉居士
J26nB181_p0437a02║途間忽爾沾恙，匆匆別來，心日搖搖如縣旌不置也。
J26nB181_p0437a03║本空至，知即康安，殊可欣慰。山僧道德輕微，無能闡
J26nB181_p0437a04║化大東小東，徒費居士心力周旋，貽累實深。北兵暫
J26nB181_p0437a05║駐淮揚，今已渡江多日，而廣陵專使復日催上道，北
J26nB181_p0437a06║海之轍覺似難回馬首，或憑仗道力，以提挈新長老
J26nB181_p0437a07║者福庇山門，則受賜多矣！流光似箭，人亦幾何？惟勤
J26nB181_p0437a08║證無生，庶相見有期耳！幸加意。弗備。
J26nB181_p0437a09║復天石施居士
J26nB181_p0437a10║承乏天童四載，滄桑遞變，饑饉臶臻，而食堂萬指，人
J26nB181_p0437a11║無菜色之憂，念賢喬梓弘護樂施之高誼，蓋未嘗一
J26nB181_p0437a12║日忘心也。乃者浮兄急流謝事，復慮叢席虛曠，特于
J26nB181_p0437a13║寰海宗工之內，遴選山僧，卒惠教臨之。雖門下為千
J26nB181_p0437a14║秋法社計長久，而山僧蒙茲寵召不亦榮施多與！既
J26nB181_p0437a15║辱知遇之隆，遄思先業之大，抑焉敢徘徊顧惜其間？
J26nB181_p0437a16║但無奈老眼昏華龍鍾已甚，且業與昭易眾檀，期修
J26nB181_p0437a17║《華嚴》大懺。往有成約，或仗庇威光，了茲勝緣，而殘喘
J26nB181_p0437a18║猶存得以祇奉塵譚，其在來歲朱明之候乎！趨命期
J26nB181_p0437a19║期，統希恕悉。
J26nB181_p0437a20║復包兄元孺林居士
J26nB181_p0437a21║自甲午春，因含芳弟郵致魚箋于伯兄，不通音問又
J26nB181_p0437a22║復五見青黃矣！喜客歲雪槱來得讀手示，知伯兄鮮
J26nB181_p0437a23║健，合十加額者再。至若生世亂離，家園破壞，此堪忍
J26nB181_p0437a24║界之所以為苦娑婆也。經云：「隨其心淨則佛土淨。」今
J26nB181_p0437a25║土之不淨如此，豈天殃人禍之為與？皆由我輩往昔
J26nB181_p0437a26║縱貪瞋癡、恣無明燄，不自淨其心之過耳！居今之世
J26nB181_p0437a27║苟能改往修來，自可轉禍為福，業旋消故、殃不造新，
J26nB181_p0437a28║將見天宮佛國，不難隨願受生，亦安往而不得其樂
J26nB181_p0437a29║郊哉？雖然，世界等空華、諸佛同幻夢，自弟觀之佛國
J26nB181_p0437a30║天宮，且如海上蜃樓，假有非實，而況其凡乎？古之至
J26nB181_p0437b01║人在樂不荒、處憂不困，明斯道也。願伯兄與諸眷屬
J26nB181_p0437b02║亦以此道牧心，自忘薺之甘、荼之苦矣！弟慚道德荒
J26nB181_p0437b03║蕪，恒為業風鼓吹，昔自吳興之淮而之青齊，今復由
J26nB181_p0437b04║淮之道峰且更再住天童，𢿥北遷南迄無寧歲，未卜
J26nB181_p0437b05║何年一筆勾下，尚得以衰暮之餘從兄于盤湖之沚
J26nB181_p0437b06║掬水瀹茗，一暢其生平哉？尚冀聿修明德，以迓後祉
J26nB181_p0437b07║焉！
J26nB181_p0437b08║復族弟含芳居士
J26nB181_p0437b09║聞過南徐即洩下不止，蓋此身虛妄，積劫以來眾苦
J26nB181_p0437b10║蘊崇，所患非一日矣！然知苦斷集慕滅修真，從上佛
J26nB181_p0437b11║祖鮮不因之而了辦己躬大事者，是故經言：「病乃眾
J26nB181_p0437b12║生良藥。」豈不信哉？如今不用苓芡、白朮理氣壯元，但
J26nB181_p0437b13║自內觀病從身生，身從業生，業從心生，心何所生？如
J26nB181_p0437b14║此鞭策、如此起疑、如此考究，忽然洞徹根元，則千生
J26nB181_p0437b15║萬劫所有苦本莫不霍然病已。馬首垂東，弗及遣候，
J26nB181_p0437b16║旅次客途，尚冀善為調攝。不宣。
J26nB181_p0437b17║復妹八姑晃道人
J26nB181_p0437b18║去春雪槱來，讀八姑手信，知令伯母與你殷勤事佛，
J26nB181_p0437b19║專精向道之心。此心即是道心，亦即成佛作祖之正
J26nB181_p0437b20║因也。若云福緣淺薄，思先母而不見，及欲聞山僧法
J26nB181_p0437b21║信又不知更在何日者？此則著于世俗情見。情見若
J26nB181_p0437b22║著，斯塵緣之所以征逐、佛道之所以背馳、世界之所
J26nB181_p0437b23║以崢嶸、死生之所以往復也。今承專懇，無別開示，只
J26nB181_p0437b24║要你與令伯母當下勦絕諸凡情見。情見若盡，方知
J26nB181_p0437b25║春寒秋熱，老僧之法信不次傳來；夜寐夙興，先母之
J26nB181_p0437b26║真儀不謀覿面矣！如此寧惟通晝夜而知？且無今古
J26nB181_p0437b27║之間然。既無今古之間然，豈有東西之睽隔？東西不
J26nB181_p0437b28║隔，無去無來，又何生而何死哉？你與令伯母，其尚勉
J26nB181_p0437b29║之。
J26nB181_p0437b30║布水臺集卷第三十二終