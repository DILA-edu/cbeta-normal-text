J27nB191_p0164a01║象田即念禪師語錄卷二
J27nB191_p0164a02║書記淨珠錄
J27nB191_p0164a03║門人本致輯
J27nB191_p0164a04║頌古
J27nB191_p0164a05║世尊初生
J27nB191_p0164a06║特達施為非近理，真龍不在丹青裏，分明說與無人解，
J27nB191_p0164a07║莫怪杜鵑啼不止。
J27nB191_p0164a08║世尊睹星
J27nB191_p0164a09║六年坐得眼如眉，忽睹明星便謂奇，啞子遊春作麼說？
J27nB191_p0164a10║風流豈合自家知？
J27nB191_p0164a11║世尊陞座
J27nB191_p0164a12║首出庶物，倩影難描，七佛之師，蜜口心刀。咦！靈鯤獨運
J27nB191_p0164a13║兮，摩雲降霄；枇杷肯翠兮，梧桐肯凋。
J27nB191_p0164a14║世尊於一切眾前現大神力，出廣長舌，上至梵世。
J27nB191_p0164a15║以相見如來，是人無智慧，口縫未開時，舌已超梵世。
J27nB191_p0164a16║外道問佛：「有句？無句？」世尊良久，外道謂：「開我迷雲。」
J27nB191_p0164a17║死活將來難世尊，世尊有耳若無聞，從教伎倆全消落，
J27nB191_p0164a18║方入吾家解脫門。
J27nB191_p0164a19║阿難隨即問：「外道有何見處便云得入？」世尊云：「如
J27nB191_p0164a20║世良馬，見鞭影而行。」
J27nB191_p0164a21║良驥天然自不群，不煩鞭影驟風雲，駑駘側耳瞠乎後，
J27nB191_p0164a22║猶待重論蓋代勳。
J27nB191_p0164a23║善財參德雲比丘
J27nB191_p0164a24║瞻風撥草路方窮，四顧寥寥兩眼空，莫怪德雲無覓處，
J27nB191_p0164a25║只因親到妙高峰。
J27nB191_p0164a26║按下雲頭過別峰，誰知不覓卻相逢？芒鞋踏遍春方歇，
J27nB191_p0164a27║無影枝頭花正紅。
J27nB191_p0164a28║文殊三處度夏歸會中，解制，迦葉欲白椎擯出，會
J27nB191_p0164a29║中有無量文殊，世尊云：「汝欲擯那個文殊？」
J27nB191_p0164a30║淨眼何曾著得沙？一塵纔翳落空花。文殊無數將誰擯？
J27nB191_p0164b01║笑倒傍觀老作家。
J27nB191_p0164b02║女子出定
J27nB191_p0164b03║伯夷、叔齊恥食周粟，介子焚身、比干剖腹，哭不得笑、笑
J27nB191_p0164b04║不得哭。一曲離騷自隱身，汨羅江上空撈摝。
J27nB191_p0164b05║少林面壁
J27nB191_p0164b06║折蘆暗渡躡寒冰，憨坐棲棲冷徹心，不料雪中人斷臂，
J27nB191_p0164b07║腥風千古振叢林。
J27nB191_p0164b08║百丈參馬祖
J27nB191_p0164b09║一喝耳聾惟自知，得便宜是失便宜，無絃音韻誰能會？
J27nB191_p0164b10║須把黃金鑄子期。
J27nB191_p0164b11║佛法從來不順情，耳聾吐舌話分明，小根魔子隨人轉，
J27nB191_p0164b12║往往空瞠鬼眼睛。
J27nB191_p0164b13║德山參龍潭，一夕侍立，次至更深，潭點紙燭與師，
J27nB191_p0164b14║師擬接，潭吹滅，師于此大悟。
J27nB191_p0164b15║暗向當空書一字，行人覿面卻成迷，紙燈吹滅方明見，
J27nB191_p0164b16║始信無題是大題。
J27nB191_p0164b17║德山托缽
J27nB191_p0164b18║意外之談沒主賓，尋常驀面便欺人，曹溪波浪如相似，
J27nB191_p0164b19║無限平人被陸沉。
J27nB191_p0164b20║睦州舉一不得舉二
J27nB191_p0164b21║買上明知，買下放生，始悔打殺。二人同心，其利斷金。
J27nB191_p0164b22║僧問睦州：「一氣還轉，得一大藏教也無？」州云：「有甚
J27nB191_p0164b23║饆饠䭔子？快下將來。」
J27nB191_p0164b24║饆饠䭔子下將來，擔板老師圖口實，頓漸偏圓且許你，
J27nB191_p0164b25║大經敢保轉未得。
J27nB191_p0164b26║趙州賭餅
J27nB191_p0164b27║洗耳其如落一籌，飲牛何事占高流？堪憐二子輕天下，
J27nB191_p0164b28║可怪驢虫鬥趙州。
J27nB191_p0164b29║趙州問僧：「甚處來？」僧云：「雪峰來。」州云：「雪峰有何言
J27nB191_p0164b30║句示人？」僧云：「雪峰尋常道：『盡大地是沙門一隻眼，
J27nB191_p0164c01║汝等諸人向甚處屙？』」州云：「上座若回，寄個鍬子去。」
J27nB191_p0164c02║尋常默默念彌陀，見者咸疑暗罵他，知己幸遺閑話柄，
J27nB191_p0164c03║只應撒手笑呵呵。
J27nB191_p0164c04║青州布衫
J27nB191_p0164c05║長江影浸一天秋，霜葉颼颼風骨愁，野老忽歌新水令，
J27nB191_p0164c06║浪花驚起月邊鷗。
J27nB191_p0164c07║臺山婆子
J27nB191_p0164c08║冤有頭，債有主，狹路相逢不容己，殺活鋒藏語話中，冷
J27nB191_p0164c09║口熱心誰個唯？唯不唯，已已已，負恩者多，報恩者幾？
J27nB191_p0164c10║萬法歸一，一歸何處？
J27nB191_p0164c11║萬法歸一一歸何？老鼠搬金恨不多，爭奈肚饑喫不得，
J27nB191_p0164c12║雖然似有卻如無。
J27nB191_p0164c13║婆子燒菴
J27nB191_p0164c14║寒崖何意避陽春，倩女無端解誑人，燒卻茅菴渾不管，
J27nB191_p0164c15║一回拈起一回新。
J27nB191_p0164c16║南泉斬貓
J27nB191_p0164c17║拈出無情三尺鐵，虛空也著流鮮血，草鞋獨貴逞風流，
J27nB191_p0164c18║拈得鼻孔失卻舌。非折合，有正經，公憲容情罪不輕。
J27nB191_p0164c19║南泉云：「心不是佛，智不是道。」
J27nB191_p0164c20║逢人且說三分話，未可全拋一片心，琴子無絃如弄引，
J27nB191_p0164c21║世間幾個是知音？
J27nB191_p0164c22║南泉：「不是心、不是佛、不是物。」
J27nB191_p0164c23║野渡無人解問津，自言自語抑傷神，杜鵑枝上啼紅雨，
J27nB191_p0164c24║啼亂東風楊柳春。
J27nB191_p0164c25║庄上喫油餈
J27nB191_p0164c26║江北牯牛伸一鼻，攪亂江南千頃麥，若作神通法爾看，
J27nB191_p0164c27║馬驢相對膽生寒。
J27nB191_p0164c28║溈山笑
J27nB191_p0164c29║問得孤高答亦親，呵呵赤膽向人傾，布單賣了渾無事，
J27nB191_p0164c30║卻使溈山笑轉新。
J27nB191_p0165a01║溈山水牯牛
J27nB191_p0165a02║喚作溈山，又是水牯；喚作水牯，又是溈山。兩邊不實，中
J27nB191_p0165a03║道亦閑。青山疊疊，古澗潺潺，行住坐臥，常在其間。
J27nB191_p0165a04║洞山价禪師過水睹影大悟
J27nB191_p0165a05║無底籃盛活死蛇，藏身露影混塵埃，獨臨水鏡忘回互，
J27nB191_p0165a06║渠我相逢擘不開。明中暗，去還來，謾把空花石上栽，脫
J27nB191_p0165a07║或邈成虛幻影，遠山如黛望天台。
J27nB191_p0165a08║洞山麻三斤
J27nB191_p0165a09║如何是佛麻三斤，無星稱子好生稱，鉤頭曲是初三月，
J27nB191_p0165a10║看去迢迢十萬程。
J27nB191_p0165a11║洞山辭雲岩，問：「百年後有人問：『還邈得師真否？』如
J27nB191_p0165a12║何秪對？」岩良久。曰：「秪這是？」師沉吟，岩曰：「价闍黎！承
J27nB191_p0165a13║當個事，大須審細。」
J27nB191_p0165a14║畫虎畫皮難畫骨，知人知面不知心，鴛鴦毛羽金針出，
J27nB191_p0165a15║彩線無施何處尋？
J27nB191_p0165a16║僧問洞山：「清凈行人不入涅槃，破戒比丘不入地
J27nB191_p0165a17║獄，何如？」山曰：「度盡無餘影，還他越涅槃。」
J27nB191_p0165a18║一葉翩翩不繫船，夜深月落正堪眠，蘆花兩岸無餘影，
J27nB191_p0165a19║白鷺飛來破曉煙。
J27nB191_p0165a20║洞山因僧問：「寒暑到來時如何迴避？」曰：「何不向無
J27nB191_p0165a21║寒暑處去？」曰：「如何是無寒暑處？」曰：「寒時寒殺闍黎，
J27nB191_p0165a22║熱時熱殺闍黎。」
J27nB191_p0165a23║目窈窈兮，見而不見；耳肅肅兮，聞而不聞。明暗代謝兮，
J27nB191_p0165a24║虛空常若；寒暑變遷兮，至道無分。偏來正去兮，虛舟不
J27nB191_p0165a25║繫；功明位轉兮，郢匠運斤。寒時無寒、暑時無暑，父來就
J27nB191_p0165a26║子；寒時寒殺、熱時熱殺，臣去朝君。還知有那邊事麼？夜
J27nB191_p0165a27║來何處火？燒出古人墳。
J27nB191_p0165a28║洞山蛇咬蝦蟆
J27nB191_p0165a29║救取還他不救人，豈從形影妄疏親？機輪活轉無蹤跡，
J27nB191_p0165a30║叵耐漁郎錯問津。
J27nB191_p0165b01║雲門偃禪師因僧問：「如何是超佛越祖之談？」師曰：
J27nB191_p0165b02║「胡餅。」
J27nB191_p0165b03║超佛越祖談，胡餅何奇特？自古真師子，咬人如火急。
J27nB191_p0165b04║乾屎橛
J27nB191_p0165b05║拈出通紅鐵一圇，哪吒辣手一難捫，曾經巴峽猿啼處，
J27nB191_p0165b06║不是愁人莫與論。
J27nB191_p0165b07║觀音胡餅
J27nB191_p0165b08║黃鳥啼春黃菊令，秋風吹起故園春，易識陰陽顛倒術，
J27nB191_p0165b09║難知石虎產麒麟。
J27nB191_p0165b10║回天關、轉地軸，日出西、月東沒，兔生絲、馬生角，倒騎驢、
J27nB191_p0165b11║登華嶽，言前薦得自噓噓，句下承當阿錯錯。
J27nB191_p0165b12║門裏出身易，身裏出門難。
J27nB191_p0165b13║句中無句若為參，纔著思量早不堪，脫體道來猶不許，
J27nB191_p0165b14║那容儱侗逞瞞盰？
J27nB191_p0165b15║翠岩眉毛
J27nB191_p0165b16║伯夷之清，下惠之和，伊尹之任，孔子之時。噫！身到黃河，
J27nB191_p0165b17║此心不死，三千里外，切忌錯舉。
J27nB191_p0165b18║無著五臺與文殊對談
J27nB191_p0165b19║三三不解問均提，石火寧容佇所思，端的大人門下事，
J27nB191_p0165b20║依稀不許野僧知。
J27nB191_p0165b21║俱胝指頭禪
J27nB191_p0165b22║既知明本分，又用指頭何？斫卻月中桂，清光應更多。
J27nB191_p0165b23║大顛擯首座
J27nB191_p0165b24║纔得春風花正開，翩翩蝴蝶過牆來，忽然又被風吹落，
J27nB191_p0165b25║庶免游蜂胡亂猜。
J27nB191_p0165b26║臨濟見僧入門便喝
J27nB191_p0165b27║佛法無我、無人，何勞特地生嗔？引得瞎驢趁隊，當陽亂
J27nB191_p0165b28║觸嘉賓。
J27nB191_p0165b29║臨濟一喝分賓主
J27nB191_p0165b30║一喝誰云分主賓？垂鉤意在釣金鱗，繇他白浪風濤險，
J27nB191_p0165c01║收放須憑把柁人。
J27nB191_p0165c02║興化擯維那
J27nB191_p0165c03║自來無實法于人，興化老漢解當真，屈辱維那猶自可，
J27nB191_p0165c04║餘殃後代恨何伸？
J27nB191_p0165c05║芭蕉拄杖
J27nB191_p0165c06║貪者不與、廉者不取，忘取、與者，一任隨喜。
J27nB191_p0165c07║鼓山赴請
J27nB191_p0165c08║凡聖交參總成戲，何如傀儡夜登場？夜闌人散場收後，
J27nB191_p0165c09║留得虛聲到處揚。
J27nB191_p0165c10║水菴一禪師曰：「西天胡子因甚無鬚？」
J27nB191_p0165c11║西天胡子沒髭鬚，逐日同門見也無，不是頂門開隻眼，
J27nB191_p0165c12║寧知此語不欺吾。
J27nB191_p0165c13║佛炤禪師因孝宗宣問：「釋迦佛入山六年，所成何
J27nB191_p0165c14║事？」對曰：「將謂陛下忘卻。」
J27nB191_p0165c15║六年坐臥白雲深，天眼龍睛孰解尋？幸賴君恩猶記得，
J27nB191_p0165c16║春風化雨滿叢林。
J27nB191_p0165c17║疏山造塔
J27nB191_p0165c18║為賣丁田故弄錢，登山志豈在腰纏？幸然古佛諳家計，
J27nB191_p0165c19║一狀領過公案圓。
J27nB191_p0165c20║疏山嘗手握木蛇，有問：「手中是什麼？」曰：「曹家女。」
J27nB191_p0165c21║以木為蛇早眼花，那堪字女姓曹家？無端邈摹虛空骨，
J27nB191_p0165c22║怪得溈山笑轉賒。
J27nB191_p0165c23║夾山無義語
J27nB191_p0165c24║廿年胡亂語如雷，平地無端起骨堆，伶俐衲僧忽掀倒，
J27nB191_p0165c25║一坑埋卻請無猜。
J27nB191_p0165c26║如來轉物
J27nB191_p0165c27║有物可轉被物轉，無物可轉轉亦多，有無心物兩不立，
J27nB191_p0165c28║虛空奚礙白雲過。
J27nB191_p0165c29║楊岐三腳驢子弄蹄行
J27nB191_p0165c30║心意相像，馬面團圞，驢子三腳，明眼難瞞。
J27nB191_p0166a01║雪峰砂米
J27nB191_p0166a02║淘米、淘砂驗若翁，無錢名紙信難通，饒將砂米一時去，
J27nB191_p0166a03║熨斗煎茶銚不同。重勘過活，搏龍相見，饒伊過別峰。
J27nB191_p0166a04║雪峰云：「望州亭相見了也，烏石嶺相見了也，僧堂
J27nB191_p0166a05║前相見了也。」
J27nB191_p0166a06║望州烏石先相見，莫看仙人手中扇，若然不具摩醯眼，
J27nB191_p0166a07║等閒錯過娘生面。僧堂前見又怎生？脫底漆桶不勞呈。
J27nB191_p0166a08║雪峰召曰：「傋頭陀何不遍參去？」備曰：「達磨不來東
J27nB191_p0166a09║土，二祖不往西天。」峰然之。
J27nB191_p0166a10║嬾向青山舉足，渾忘白日移輪，翡翠踏翻荷蓋，鷺鷥衝
J27nB191_p0166a11║破溪雲，雖是龍頭蛇尾，到底卑不動尊。
J27nB191_p0166a12║僧問巖頭：「古帆未挂時如何？」師曰：「後園驢喫草。」
J27nB191_p0166a13║古帆未挂蓼花汀，水碧蘋香野趣真，料得問津人不解，
J27nB191_p0166a14║風前一笑動江濱。
J27nB191_p0166a15║雲居膺禪師因僧問：「羚羊挂角時如何？」師曰：「六六
J27nB191_p0166a16║三十六。」
J27nB191_p0166a17║好個六六三十六，斬草為籌數不足，蹤跡羚羊固不同，
J27nB191_p0166a18║癡狂獵犬空相逐。
J27nB191_p0166a19║曹山章禪師因僧掃地次，曰：「佛前掃？佛後掃？」答曰：
J27nB191_p0166a20║「前後一時掃。」師曰：「與我過靸鞋來。」
J27nB191_p0166a21║善屬文者不起稿，善走之人不觸道，說得分明直甚的，
J27nB191_p0166a22║爭如過靸鞋來好？
J27nB191_p0166a23║南院顒禪師問僧：「名甚麼？」曰：「普參。」曰：「忽遇屎橛時
J27nB191_p0166a24║如何？」曰：「不審。」師便打。
J27nB191_p0166a25║普參不審乾屎橛，不審便打知賞罰，若然特地審將來，
J27nB191_p0166a26║肯把不審輕埋沒。
J27nB191_p0166a27║九峰不肯泰首座
J27nB191_p0166a28║石霜枯木誰堪偶？布衲區區嘗克守，將謂坐斷九峰舌，
J27nB191_p0166a29║孰解返遭渠毒手？噫！久案誰為斷不平？烏臺之畔起包
J27nB191_p0166a30║丞。
J27nB191_p0166b01║雲蓋問石霜：「學人無奈何時如何？」霜曰：「老僧亦無
J27nB191_p0166b02║奈何。」
J27nB191_p0166b03║雲霞作飯滿林泉，露柱無心不解餐，禪客有心餐未得，
J27nB191_p0166b04║只應常供覺皇前。
J27nB191_p0166b05║龍湖問石霜曰：「祖師事肯相付乎？」霜云：「莫謗祖師
J27nB191_p0166b06║好。」湖云：「是虛妄耶？」霜云：「是實事耶？」
J27nB191_p0166b07║仰之彌高鑽彌堅，瞻之在前忽後焉，非實非虛傳未得，
J27nB191_p0166b08║教君莫謗祖師禪。
J27nB191_p0166b09║張拙參石霜
J27nB191_p0166b10║巧不可得拙何為？點鐵成金不費辭，隨順世緣成大用，
J27nB191_p0166b11║孰云妙悟不從師？
J27nB191_p0166b12║地藏種田
J27nB191_p0166b13║熏風翻片雨，翼翼野苗新，浩浩商禪處，何如樹下人？
J27nB191_p0166b14║僧問落浦：「一向何處逃難？」浦云：「闤闠中。」
J27nB191_p0166b15║避秦闤闠一何深？為報漁郎莫浪尋，啼斷子規花事了，
J27nB191_p0166b16║杖藜閒步綠楊陰。
J27nB191_p0166b17║報慈嶼禪師因僧問：「如何是佛性？」師曰：「誰無？」又問
J27nB191_p0166b18║淨果，果曰：「誰有？」
J27nB191_p0166b19║佛性誰有？誰無？自己原不糢糊，大人磊磊落落，嬰兒哆
J27nB191_p0166b20║哆啝啝。
J27nB191_p0166b21║同安丕禪師因僧問：「依經解義，三世佛冤；離經一
J27nB191_p0166b22║字，即同魔說，如何？」師曰：「孤峰迥秀，不挂煙蘿，片月
J27nB191_p0166b23║行空，白雲自異。」
J27nB191_p0166b24║依不是、離不是，玄機妙處須神會，孤峰元不挂煙蘿，片
J27nB191_p0166b25║月行空雲自異。是則是，莫錯會，乘言猶未離心意，撒手
J27nB191_p0166b26║懸崖甦醒來，斯時宗教渾閒事。
J27nB191_p0166b27║佛印問東坡云：「四大本空、五蘊非有，學士向甚麼
J27nB191_p0166b28║處坐？」士無語，師代云：「適纔冒犯。」
J27nB191_p0166b29║捏定咽喉塞卻口，一切佛法誰敢有？牢關把定不通風，
J27nB191_p0166b30║飛騎將軍何處走？
J27nB191_p0166c01║白水聲色
J27nB191_p0166c02║聲非聲兮色非色，狼藉幽芬滿都邑，呼盧喝采非丈夫，
J27nB191_p0166c03║萬兩黃金只一擲。
J27nB191_p0166c04║瑞巖彥禪師嘗坐石上，每喚主人翁，復應曰：「惺惺
J27nB191_p0166c05║著，他後莫受人瞞。」
J27nB191_p0166c06║惺惺石上重重喚，無耳阿師孰解聞？喚起怪生連累汝，
J27nB191_p0166c07║傍觀俱道弄精魂。
J27nB191_p0166c08║玄沙三種病人
J27nB191_p0166c09║佛法不在陰界裏，三種病患無端起，地藏善迴逆水波，
J27nB191_p0166c10║玄沙自合慚惶死。
J27nB191_p0166c11║玄沙白紙
J27nB191_p0166c12║封取虛空上雪峰，果然千里喜同風，為憐漏泄虛空髓，
J27nB191_p0166c13║仍把虛空漫塞空。
J27nB191_p0166c14║仙棋仙著許誰曉？勝負尋常一笑了，堪憐傍玩採樵翁，
J27nB191_p0166c15║爛卻斧柯何處討？
J27nB191_p0166c16║鏡清道怤禪師因僧問：「未達其源，請師方便。」師曰：
J27nB191_p0166c17║「若是其源，怎受方便？」
J27nB191_p0166c18║不識其源出處何，誰知與世不同波？瀾翻不借東風力，
J27nB191_p0166c19║倒嶽傾湫見也麼？
J27nB191_p0166c20║鏡清問：「門外是什麼聲？」曰：「雨滴聲。」師曰：「眾生顛倒，
J27nB191_p0166c21║迷己逐物。」
J27nB191_p0166c22║門外何聲輕借問，髑髏穿過不多爭，眾生顛倒無分曉，
J27nB191_p0166c23║解作蕭蕭雨滴聲。
J27nB191_p0166c24║風穴昭禪師因僧問：「如何是道？」師曰：「五鳳樓前。」曰：
J27nB191_p0166c25║「如何是道中人？」師曰：「問取城隍使者。」
J27nB191_p0166c26║五鳳樓前達四方，城隍使者貌堂堂，鷓鴣自古啼南國，
J27nB191_p0166c27║風氣初移到北方。
J27nB191_p0166c28║風穴因僧問：「如何是佛？」曰：「杖林山下竹筋鞭。」
J27nB191_p0166c29║杖林山下竹筋鞭，偶露春風舞翠煙，杜宇聲中歸去好，
J27nB191_p0166c30║休教遺恨在桑乾。
J27nB191_p0167a01║明招謙禪師上堂，眾纔集，曰：「今日風頭稍硬，不是
J27nB191_p0167a02║汝安身處，且歸煖室商量。」便歸方丈，大眾隨至，師
J27nB191_p0167a03║曰：「纔到煖室便瞌睡。」以拄杖趁散。
J27nB191_p0167a04║風頭稍硬便抽身，煖室商量意氣新，開眼其如皆瞌睡，
J27nB191_p0167a05║一時趁散有來因。
J27nB191_p0167a06║白馬靄禪師因僧問：「如何是清淨法身？」曰：「井底蝦
J27nB191_p0167a07║蟆吞卻月。」
J27nB191_p0167a08║寸草拈來善隱身，蝦蟆吞月顯諸仁，果然獨步威音外，
J27nB191_p0167a09║別有壺天不夜春。
J27nB191_p0167a10║首山念禪師因僧問：「親到寶山空手回時如何？」師
J27nB191_p0167a11║曰：「家家門前火把子。」
J27nB191_p0167a12║門前火把炤荒涼，空手歸家活計長，若也貪他一粒米，
J27nB191_p0167a13║管教失卻半年糧。
J27nB191_p0167a14║首山因僧問：「如何是祖師西來意？」師曰：「風吹日炙。」
J27nB191_p0167a15║不是心兮不是佛，風吹日炙是何物？窮深不必復挑燈，
J27nB191_p0167a16║炤破多年山鬼窟。
J27nB191_p0167a17║法眼益禪師因琛和尚問：「何往？」曰：「行腳去。」曰：「行腳
J27nB191_p0167a18║事作麼生？」曰：「不知。」曰：「不知最親切。」
J27nB191_p0167a19║衲僧行腳事何如？親切原來當不知，行到水窮山盡處，
J27nB191_p0167a20║坐看雲起夕陽時。
J27nB191_p0167a21║法眼因僧問：「如何是曹源一滴水？」師曰：「曹源一滴
J27nB191_p0167a22║水。」
J27nB191_p0167a23║答處仍將問處酬，從來直道懶綢繆，茆庵一個源頭上，
J27nB191_p0167a24║那管飛花逐水流？
J27nB191_p0167a25║天台韶國師因聞前語即得開悟
J27nB191_p0167a26║萬山堆裏碧崔嵬，占斷春風消息稀，無意反聞聞底事，
J27nB191_p0167a27║曹源一滴絕流機。
J27nB191_p0167a28║宋太祖問：「臥龍深處不朝天，來此何事？」雪竇云：「難
J27nB191_p0167a29║逃至化。」
J27nB191_p0167a30║白雲巖下不貪閒，直欲敲開金鎖關，不是無心逃至化，
J27nB191_p0167b01║大都有意面堯顏。
J27nB191_p0167b02║宋太祖托缽問王隨：「大庾嶺頭提不起，今日因何
J27nB191_p0167b03║在朕手裏？」丞相無語。
J27nB191_p0167b04║不忘付囑作家君，治化淵源迥不群，托起缽盂輕借問，
J27nB191_p0167b05║智臣應得諳斯文。
J27nB191_p0167b06║僧問投子：「一大藏教，還有奇特事也無？」師曰：「演出
J27nB191_p0167b07║一大藏教。」
J27nB191_p0167b08║嘗言一字值千金，寫盡黃庭一卷經，世上所傳皆膺本，
J27nB191_p0167b09║徒然留得換鵝名。
J27nB191_p0167b10║五祖戒禪師因僧問：「如何是佛？」曰：「踏著秤錘硬似
J27nB191_p0167b11║鐵。」
J27nB191_p0167b12║秤錘踏著硬紏紏，拾得歸來便好休，只個己靈仍不重，
J27nB191_p0167b13║阿誰更向佛邊求？
J27nB191_p0167b14║太陽玄禪師曰：「道即不辭，恐上紙筆在。」
J27nB191_p0167b15║驀會觀音吳道畫，始知處處得逢渠，道即不辭恐上紙，
J27nB191_p0167b16║斯言鐫石又何如？
J27nB191_p0167b17║清涼燈禪師問：「如何是西來意？」僧曰：「不東不西。」師
J27nB191_p0167b18║不肯，僧即躡前問，師曰：「不東不西。」
J27nB191_p0167b19║殺活從來作者機，莫將心識妄思齊，鳳凰鳴在青霄上，
J27nB191_p0167b20║爭比山雞胡亂啼？
J27nB191_p0167b21║慈炤圓禪師因僧問：「如何是佛？」曰：「水出高原。」
J27nB191_p0167b22║水出高原味異常，休從漣漪裛餘香，源頭本在威音外，
J27nB191_p0167b23║佛祖從來不敢嘗。
J27nB191_p0167b24║慈炤圓禪師因僧問：「如何是古佛家風？」師曰：「銀蟾
J27nB191_p0167b25║初出海，何處不分明？」
J27nB191_p0167b26║轉出水輪空界行，千山萬水忽光明，眾生心地元清淨，
J27nB191_p0167b27║古佛家風自坦平。盡道金波無透露，誰知銀漢好藏形？
J27nB191_p0167b28║棲棲烏鵲南飛盡，又聽啼雞報五更。
J27nB191_p0167b29║慈炤因僧問：「如何是不動尊？」師曰：「提不起。」
J27nB191_p0167b30║甚的提不起？目前露些子。不與同床臥，誰知被無裏？
J27nB191_p0167c01║慈炤因僧問：「如何是佛法大意？」師曰：「一畝之地，三
J27nB191_p0167c02║蛇九鼠。」
J27nB191_p0167c03║一畝古地足蛇鼠，沒量大人請隨喜，舉頭明月在孤峰，
J27nB191_p0167c04║放目已臨千澗水。
J27nB191_p0167c05║佛鑑禪師因僧問：「如何是佛？」師曰：「喫飯咬著砂。」
J27nB191_p0167c06║喫飯咬著砂，連飯須吐卻。肚裏沒冷病，不消服熱藥。
J27nB191_p0167c07║大慧杲禪師因僧問：「心、佛俱忘時如何？」師曰：「賣扇
J27nB191_p0167c08║老婆手遮面。」
J27nB191_p0167c09║無心作佛佛無心，個是叢林沒處尋，陌路忽然親會著，
J27nB191_p0167c10║幾乎無語對知音。
J27nB191_p0167c11║高峰上堂，作女人拜。
J27nB191_p0167c12║八十老婆重帶花，淡粧濃抹拜年華，只圖諸子伸眉宇，
J27nB191_p0167c13║淨眼誰知也撒沙？
J27nB191_p0167c14║高峰悟道因緣其來久矣，比年眾論紛然，各封己
J27nB191_p0167c15║見，莫一是非。余因不揣鄙陋，欲以己見折中之，輒
J27nB191_p0167c16║作十頌，謹似宗匠，雖亦掉棒打月，然而知我、罪我，
J27nB191_p0167c17║我何辭焉？
J27nB191_p0167c18║本來非佛亦非心，無夢何緣夢裏尋？莫謂主人成斷滅，
J27nB191_p0167c19║不聞聞即是觀音。
J27nB191_p0167c20║夢想俱無睡正酣，茲時孰與對談禪？醒來忽地開雙眼，
J27nB191_p0167c21║月挂長空印百川。
J27nB191_p0167c22║一拶五年疑不徹，聞聲薦去話頭圓，但得時中不瞌睡，
J27nB191_p0167c23║蒼蒼元是舊青天。
J27nB191_p0167c24║懵懂無知水牯牛，頂門撲破展雙眸，當年枉向無中覓，
J27nB191_p0167c25║到此方知總自繇。
J27nB191_p0167c26║劫外今時有宗旨，尊卑貴賤當知耳，驢前馬後認主公，
J27nB191_p0167c27║者等何曾出生死？
J27nB191_p0167c28║娘生皮袋假名人，似幻如風總不真，一念不生誰是我？
J27nB191_p0167c29║豈容仍認夢中身？
J27nB191_p0167c30║撲落無物豈不偉？頭正尾正能有幾？若然死抱主人公，
J27nB191_p0168a01║雖作閻王猶是鬼。
J27nB191_p0168a02║法身不墮於諸數，執有、執無總差誤，有想、無想仔細觀，
J27nB191_p0168a03║是我、非我秪者個。
J27nB191_p0168a04║遍界無我遍界身，莫依己見妄疏親，須將猴子一刀斷，
J27nB191_p0168a05║始見本來真主人。
J27nB191_p0168a06║露柱燈籠競不休，聊將古句為君酬，而今四海清如鏡，
J27nB191_p0168a07║行人莫與路為讎。
J27nB191_p0168a08║一喝金剛王寶劍
J27nB191_p0168a09║萬里飛霜一劍收，揮時魔佛盡含愁，直教舜若難逃避，
J27nB191_p0168a10║死活須來劍上遊。
J27nB191_p0168a11║一喝踞地獅子
J27nB191_p0168a12║石頭坐破未開口，狐自潛蹤象自走，夜深極目月光寒，
J27nB191_p0168a13║肯向南巖看北斗。
J27nB191_p0168a14║一喝探干影艸
J27nB191_p0168a15║你誦詩書我讀易，烏焉莫是探來客，生平不作虧心事，
J27nB191_p0168a16║半夜敲門不驚喫。
J27nB191_p0168a17║一喝不作一喝用
J27nB191_p0168a18║木人執笏舞三台，禮豈玉帛云乎哉？楊柳蘊情歌石女，
J27nB191_p0168a19║樂豈鐘鼓云乎哉？
J27nB191_p0168a20║偏正五位
J27nB191_p0168a21║正中偏，金烏夜半麗中天，本來非炤非非炤，突出無門
J27nB191_p0168a22║顯妙傳。
J27nB191_p0168a23║偏中正，動涌吼擊誰司柄？萬民樂業夜停巡，道泰不傳
J27nB191_p0168a24║天子令。
J27nB191_p0168a25║正中來，玉堂無鎖禁門開，靜鞭初嚮香雲裊，不挂纖絲
J27nB191_p0168a26║舞御臺。
J27nB191_p0168a27║偏中至，大權在握無猜忌，推枯拉朽戲功前，豈待心空
J27nB191_p0168a28║方及第？
J27nB191_p0168a29║兼中到，該羅五位三玄要，內外和融賓主忘，山門佛殿
J27nB191_p0168a30║呵呵笑。
J27nB191_p0168b01║問答
J27nB191_p0168b02║答海岸黃居士十二問，并為頌出。
J27nB191_p0168b03║問：「法身有三種病、兩種光，且道是什麼病？什麼光？」
J27nB191_p0168b04║答：「幾乎錯答。」
J27nB191_p0168b05║頌：雲山疊疊，流水漫漫，擒虎容易，告人固難。
J27nB191_p0168b06║問：「雪覆千山，為什麼孤峰不白？」
J27nB191_p0168b07║答：「阿誰面前無三尺暗？」
J27nB191_p0168b08║頌：眼不自見、耳不自聞，兩個八兩，元是一斤。
J27nB191_p0168b09║問：「如何是夜半正明，天曉不露？」
J27nB191_p0168b10║答：「明脩棧道，暗渡陳倉。」
J27nB191_p0168b11║頌：至人出處，隱顯無方，身居朝市，意在滄浪。
J27nB191_p0168b12║問：「東山水上行，畢竟明什麼邊事？」
J27nB191_p0168b13║答：「烽火連三月，家書抵萬金。」
J27nB191_p0168b14║頌：雁聲本哀，猿聲本切，忽動秋砧，一鳴腸絕。
J27nB191_p0168b15║問：「『坐斷十方猶點額，密移一步看龍飛』，如何是密移
J27nB191_p0168b16║一步？」
J27nB191_p0168b17║答：「裏急屙去。」
J27nB191_p0168b18║頌：煮鳳烹龍，未足驚異，喫得、撒得，福不思議。
J27nB191_p0168b19║問：「『從天降下則貧窮，從地湧出則富貴』，如何是從地
J27nB191_p0168b20║湧出則富貴？」
J27nB191_p0168b21║答：「禹力不到處，江河流向西。」
J27nB191_p0168b22║頌：舊性不改，仍舊下海，臭鯗爛鮓，賣與要者。
J27nB191_p0168b23║問：「清光炤眼卻迷人，明白轉身猶墮位，意作麼生？」
J27nB191_p0168b24║答：「幽州猶自可，最苦是新羅。」
J27nB191_p0168b25║頌：關中令嚴，不許私市。一家有事，四鄰坐罪。
J27nB191_p0168b26║問：「楊大年云：『八角磨盤空裏走。』是何意旨？」
J27nB191_p0168b27║答：「秋風生，蟋蟀鳴。」
J27nB191_p0168b28║頌：有口無舌，證龜成鱉，西國鄉談，音韻自別。
J27nB191_p0168b29║問：「上座以露柱明不遷義，水流風動又作麼生？」
J27nB191_p0168b30║答：「火就燥，水就濕。」
J27nB191_p0168c01║頌：旋嵐常寂，兢注不流，火傳薪滅，切忌他求。
J27nB191_p0168c02║問：「玄沙云：『諦當甚諦當，敢保老兄未徹在。』請師道一
J27nB191_p0168c03║句。」
J27nB191_p0168c04║答：「者田庫奴。」
J27nB191_p0168c05║頌：者田庫奴，一刀兩斷，放過一著，三馬九亂。
J27nB191_p0168c06║問：「杜順和尚云：『懷州牛喫禾，益州馬腹脹，天下覓醫
J27nB191_p0168c07║人，炙豬左膊上。』意旨如何？」
J27nB191_p0168c08║答：「道火不燒口。」
J27nB191_p0168c09║頌：大人坦蕩，開口廝當，無實無虛，不誑不妄。
J27nB191_p0168c10║問：「壽昌大師云：『奮然揣出虛空骨，驚起須彌折斷腰。』」
J27nB191_p0168c11║答：「言不該典，君子不談。」
J27nB191_p0168c12║頌：言不該典，君子不談，木童何意？特地詀諵。
J27nB191_p0168c13║答雲怡陳居士十七問
J27nB191_p0168c14║問：「渴鹿逐陽焰時如何歇？」答：「只須高著眼，不用動干戈。」
J27nB191_p0168c15║問：「摩尼珠久埋沒塵土中，如何急切覓得？」答：「到頭霜夜
J27nB191_p0168c16║月，任運落前溪。」問：「一斬一切斷，如何得此利劍？」答：「劄。」問：
J27nB191_p0168c17║「等是水味，有品為第一泉、有品為第二泉，作何剖分？」答：
J27nB191_p0168c18║「飲者自知。」問：「黑夜中認賊為子、認子為賊，作何判斷？」答：
J27nB191_p0168c19║「唯雲怡。」問：「家親作祟，如何處置？」答：「家堂前上一分羹飯。」
J27nB191_p0168c20║問：「的的主人公，如何得覿面一見？」答：「莫怪相逢不相識。」
J27nB191_p0168c21║問：「堪輿家羅經縱橫移動，針必指南，是誰作主？」答：「居士
J27nB191_p0168c22║莫嫌無棒分麼？」問：「家宅是諸人生身活計，見得什麼便
J27nB191_p0168c23║肯破家散業？」答：「我聞上古其風朴略。」問：「電光中良驥瞬
J27nB191_p0168c24║息千里，如何得一往追上，攬轡入手？」答：「知音不在頻頻
J27nB191_p0168c25║舉，達者應須闇裏驚。」問：「大慧云：『將八識一刀。』憑什麼安
J27nB191_p0168c26║身立命？」答：「山高月小，水落石出。」問：「胡來胡現、漢來漢現，
J27nB191_p0168c27║是鏡體？是鏡光？」答：「古岸黃鸝弄好音，六橋桃柳不勝春。」
J27nB191_p0168c28║問：「未開口以前，為甚便棒便喝？」答：「將為仙陀婆。」問：「日升
J27nB191_p0168c29║月沉、雷轟電掣、水流花開、農歌牧唱、婦誶兒嬉，莫非是
J27nB191_p0168c30║這個迸現？如何拈向得腳根下要用便用？」答：「白家酒三
J27nB191_p0169a01║盞，猶道未沾唇。」問：「修行人多怕去後黑漫漫地，不知現
J27nB191_p0169a02║前黑漫漫地更苦。盡說生死事大，不知現前剎那死死
J27nB191_p0169a03║生生更切。此際重關一擊，如何下手？」答：「打鼓下滄洲。」問：
J27nB191_p0169a04║「高峰語：『大徹的人不脫生死，為甚命根不斷？』命根未斷
J27nB191_p0169a05║而云大徹徹的何事？」答：「明年更有新條在，惱亂春風卒
J27nB191_p0169a06║未休。」問：「一句當天百萬門永絕生死，者一句得恁麼有
J27nB191_p0169a07║力？」答：「為我移卻淨瓶來。」
J27nB191_p0169a08║答盤銘師十六問
J27nB191_p0169a09║問：「古人道：『青山覆白雲，白雲終日倚。』為什麼又有道：『白
J27nB191_p0169a10║雲與青山，從來不相到』？」答：「夜來無相火，燒出古人墳。」問：
J27nB191_p0169a11║「受盡天下人供養不知慚愧者，此人如何？」答：「土地前更
J27nB191_p0169a12║著一分。」問：「又有一人知慚識愧，不受一切人供養者如
J27nB191_p0169a13║何？」答：「髑髏裏眼睛。」問：「如何是向去的人？」答：「人情可恕。」問：
J27nB191_p0169a14║「如何是卻來的人？」答：「物理難容。」問：「如何是不去不來的
J27nB191_p0169a15║人？」答：「昨日有人亦如是問。」問：「有一無病人服盡靈丹，命
J27nB191_p0169a16║在呼吸，未審是什麼人？」答：「不因漁父引，怎得見波濤？」問：
J27nB191_p0169a17║「有一大病人從來不服藥，壽得長生，未審是何病？」答：「叔
J27nB191_p0169a18║孫禮可信，天子貴難明。」問：「當途猛虎踞，劈頭相遇時如
J27nB191_p0169a19║何？」答：「背後的一場懡㦬。」問：「除卻現前身，如何本來面？」答：
J27nB191_p0169a20║「悄語不若低聲。」問：「生長王宮不知貴，窮途落薄時如何？」
J27nB191_p0169a21║答：「莫將前路險，說與夜行人。」問：「家私蕩盡無錐立，伏藏
J27nB191_p0169a22║出現時如何？」答：「眼裏無筋，不是好人。」問：「客路中人，前不
J27nB191_p0169a23║及村、後不迭店，沒棲泊時如何？」答：「一翻雨過一番寒。」問：
J27nB191_p0169a24║「拈槌豎拂不當宗乘，古人橫拈豎弄又作麼生？」答：「山東
J27nB191_p0169a25║宰相山西將。」問：「繁興問答只為其中，如何是其中的？」答：
J27nB191_p0169a26║「東西休辯，南北須分。」問：「其中端的承玄旨，不落其中又
J27nB191_p0169a27║若何？」答：「蘇嚕蘇嚕㗭利蘇嚕。」
J27nB191_p0169a28║答無情話九問
J27nB191_p0169a29║問：「無情說法是何章句？」答：「家藏白澤圖，不降門外怪。」問：
J27nB191_p0169a30║「拂子說法，香爐得聞麼？」答：「兩耳對兩耳。」問：「有情說法，無
J27nB191_p0169b01║情還聞麼？」答：「同家不共活。」問：「佛祖說法，是有情說？是無
J27nB191_p0169b02║情說？」答：「更教我道甚麼？」問：「佛未出世，草木瓦礫還說法
J27nB191_p0169b03║麼？」答：「只許和南，不容禮拜。」問：「靈雲見桃，香嚴擊竹，莫便
J27nB191_p0169b04║是無情為有情說法麼？」答：「笑時牙齒露。」又云：「馬是官馬，
J27nB191_p0169b05║不用搭印。」問：「生公說法石點頭，為什麼無情類有情？」答：
J27nB191_p0169b06║「孤雁聲回沙塞夢，蘆花影動釣漁舟。」問：「會無情說法者，
J27nB191_p0169b07║向上還有事也無？」答：「減灶不添兵。」問：「無情說法，是最初
J27nB191_p0169b08║句？是末後句？」答：「添兵不減灶。」
J27nB191_p0169b09║答本行禪人四問
J27nB191_p0169b10║問：「善財童子在妙高峰參德雲比丘，如何又在別峰相
J27nB191_p0169b11║見？」答：「欲見葛仙翁，須繇樵子徑。」問：「世尊在法華會上指
J27nB191_p0169b12║示化城人，只言寶所在近，不言其方，何也？」答：「指不指指。」
J27nB191_p0169b13║問：「二祖云：『覓心了不可得。』如何經中又道：『應無所住而
J27nB191_p0169b14║生其心』？」答：「驢頭沒，馬頭回。」問：「善財樓閣參彌勒，何故彌
J27nB191_p0169b15║勒又從他方來？」答：「不放風前火，難燒山裏山。」
J27nB191_p0169b16║答禪客十八問
J27nB191_p0169b17║問：「向上轉處可以穿天下人鼻孔，如何是轉處？」答：「無鬚
J27nB191_p0169b18║鎖子兩頭搖。」問：「大用現前，不存軌則。如未現前，還有軌
J27nB191_p0169b19║則也無？」答：「喫飯休言飽，休糧莫道饑。」問：「古人道：『一縱、一
J27nB191_p0169b20║擒，一殺、一活。』有甚麼本據用此等作略？」答：「後園蘿蔔大。」
J27nB191_p0169b21║問：「『香象渡河，截流到底』，如何是到底的事？」答：「長鯨一吸
J27nB191_p0169b22║西江水，露出珊瑚撐月枝。」問：「難咬、難嚼，難見、難透，節角
J27nB191_p0169b23║淆訛處請道一句。」答：「癡人面前不要說夢。」問：「機機相赴，
J27nB191_p0169b24║句句相投，且從上來甚麼人合恁麼事？」答：「開眼莫尿床。」
J27nB191_p0169b25║問：「聲前一句千聖不傳，如何是不傳意？」答：「波斯嚼冰鐵。」
J27nB191_p0169b26║問：「會，則塗中受用；不會，世諦流布。會與不會，過在甚麼
J27nB191_p0169b27║處？」答：「不敢相欺。」問：「建法幢、立宗旨，向何處舉揚？」答：「牛字
J27nB191_p0169b28║從頭起。」問：「定龍蛇、別緇素，在那裏施設？」答：「雷門布毒鼓。」
J27nB191_p0169b29║問：「天不蓋、地不載，是甚麼物？」答：「無可奈何花落去，似曾
J27nB191_p0169b30║相識燕飛來。」問：「來為先鋒、去為殿後，只饒不去不來又
J27nB191_p0169c01║作麼生？」答：「幾乎打破蔡州。」問：「運籌帷幄，決勝千里，甚麼
J27nB191_p0169c02║人底手段？」答：「丈二眉毛頷下生。」問：「斬釘截鐵，衲僧本分，
J27nB191_p0169c03║無此作略，如何為人？」答：「殺人不用刀。」問：「頂門具眼，肘後
J27nB191_p0169c04║有符，不恁麼來如何接待？」答：「漆桶不快。」問：「牢關把住，鎖
J27nB191_p0169c05║斷要津，有方便也無？」答：「其意至誠，無不感應。」問：「『似鶻摩
J27nB191_p0169c06║天，如虎插翅』，此意如何？」答：「不因沙塞雁，怎識海門秋？」問：
J27nB191_p0169c07║「水上葫蘆，是肯語？不肯語？」答：「驢唇搭馬嘴。」
J27nB191_p0169c08║機緣
J27nB191_p0169c09║僧問：「但有佛法可商量，亦是韓盧逐塊；若無佛法可商
J27nB191_p0169c10║量，猶如離宮失殿。如何得卻好一句？」師云：「舌頭百雜碎。」
J27nB191_p0169c11║僧云：「猶是胡餅裏討汁。」師云：「血滴滴的。」
J27nB191_p0169c12║為海浪禪人舉火
J27nB191_p0169c13║「父母未生前，境界風未起，覓海浪了不可得；父母既生
J27nB191_p0169c14║後，境界風正起，假名為海浪；即今境風已息，海浪初停，
J27nB191_p0169c15║有眼不見色、有耳不聞聲。然雖不見、不聞。」舉火炬，云：「要
J27nB191_p0169c16║且海印發光上來與麼舉示？海公還會麼？」擲火炬，云：「不
J27nB191_p0169c17║見一法即如來，是則名為觀自在。」侍者問：「亡僧即今向
J27nB191_p0169c18║甚麼處安身立命？」師云：「在你鼻孔裏。」
J27nB191_p0169c19║雜著
J27nB191_p0169c20║題達磨像贊
J27nB191_p0169c21║者個若是老達磨，當時天子識何難？汝不是渠渠是汝，
J27nB191_p0169c22║分付諸人仔細看。
J27nB191_p0169c23║生死十詠
J27nB191_p0169c24║生同夢裡醒，死似夢中睡，惟有大醒人，惺惺常不昧。
J27nB191_p0169c25║生誰拖死屍？死奚拖不去，夢想兩不俱，枕頭忽墮地。
J27nB191_p0169c26║生死人間世，堪嗟事似麻，盡營兒女計，誰悟眼前花？
J27nB191_p0169c27║生憂難得官，死憂官不久，除卻陶淵明，孰不戀五斗？
J27nB191_p0169c28║生前秉大義，死後護禪思，勇敏獨髯公，一點吹毛利。
J27nB191_p0169c29║生死因緣會，參尋貴眼明，悟迷誰得失？隔壁墮釵聲。
J27nB191_p0169c30║生緣薦得親，死句投機鈍，黃櫱打臨濟，婆心為徹困。
J27nB191_p0170a01║生既未知生，死又焉知死？達磨不會禪，夫子不知禮。
J27nB191_p0170a02║生死出入息，壽夭原不貳，彭祖八百年，陳團一覺睡。
J27nB191_p0170a03║生時豎一指，死時垂一足，十力大丈夫，始終道不辱。
J27nB191_p0170a04║和普明禪師牧牛頌韻未牧
J27nB191_p0170a05║只在山前山後哮，苔痕新跡似非遙，鋤犁不得牛來拽，
J27nB191_p0170a06║野水荒田怎種苗？
J27nB191_p0170a07║初調
J27nB191_p0170a08║頑蠻打教肉皮穿，鞭斷從新再換鞭，若更奔馳逞野性，
J27nB191_p0170a09║夜間高繫日間牽。
J27nB191_p0170a10║受制
J27nB191_p0170a11║殷殷調爾暫忘馳，忽忽乖違用緊隨，直下教伊狂性歇，
J27nB191_p0170a12║絲毫不盡肯言疲。
J27nB191_p0170a13║回首
J27nB191_p0170a14║喜爾知非自轉頭，轟轟烈性已溫柔，還如頑鐵初經煆，
J27nB191_p0170a15║煉久方純繡不留。
J27nB191_p0170a16║馴伏
J27nB191_p0170a17║放去看伊往那邊？荒田不揀草綿然，東西不亂纖毫步，
J27nB191_p0170a18║爾既馴兮我不牽。
J27nB191_p0170a19║無礙
J27nB191_p0170a20║路頭純熟意方如，鼻斷枯樁不受拘，喜得山中水草足，
J27nB191_p0170a21║一聲短笛日無餘。
J27nB191_p0170a22║任運
J27nB191_p0170a23║綠水青山在眼中，寒巖看爾草茸茸，而今運足知傷觸，
J27nB191_p0170a24║體盡虛明夜色濃。
J27nB191_p0170a25║相忘
J27nB191_p0170a26║往來路斷白雲中，月色依依絕異同，不是草深無覓處，
J27nB191_p0170a27║都緣無意辯西東。
J27nB191_p0170a28║獨炤
J27nB191_p0170a29║覺來一曲萬緣閒，明月孤圓空漢間，影落寒潭無透路，
J27nB191_p0170a30║殷勤撈摝始相關。
J27nB191_p0170b01║雙泯
J27nB191_p0170b02║雲無虛影月無蹤，孰證從前雲月空？不信泥牛歸大海，
J27nB191_p0170b03║別參木馬驟花叢。
J27nB191_p0170b04║警玄篇（并序）
J27nB191_p0170b05║古者以日、月、星配乎三教，今有不得其旨者互相詆
J27nB191_p0170b06║訾，以惑來學。於戲！殊不知見性無尚乎釋、保命莫過
J27nB191_p0170b07║乎道、治世必遵乎儒，是三者綱維大道猶鼎之足也。
J27nB191_p0170b08║且夫釋家衣缽代不乏人，今雖像季，猶有得其傳者，
J27nB191_p0170b09║儒則無論，惟道家竟失其傳，然有修者循名滯跡亦
J27nB191_p0170b10║鮮成功。余皆年亦曾訪及終南，得一二稍通玄理者，
J27nB191_p0170b11║猶未盡然，故作警玄篇以曉其趣，亦猶黃龍點洞賓
J27nB191_p0170b12║之意焉。其詞曰：
J27nB191_p0170b13║靜觀造化根，闔闢猶橐籥，吾人空洞心，汎應無適莫。昧
J27nB191_p0170b14║者多勞勞，惺者惟落落，飄然煙霞外，昔亦慕所樂。流覽
J27nB191_p0170b15║諸子書，丹經知大約，精神行氣主，氣餒精神惡。要欲邁
J27nB191_p0170b16║形骸，必先志寥廓，無欲是丹頭，忘情乃靈藥。精一坎离
J27nB191_p0170b17║交，失念火候錯，存誠神復虛，中和道盤礡。沐浴去渣滓，
J27nB191_p0170b18║防危安淡泊，會理總無門，施為各有托。孟子養浩然，老
J27nB191_p0170b19║聃守柔弱，猶羡康節云：「天地尚吾作。」名教憑群英，隨宜
J27nB191_p0170b20║善斟酌，靈性即金丹，餘門總戲謔。故吾老金仙，聖凡齊
J27nB191_p0170b21║掃卻，故吾非故吾，故吾方灑落。浮世逐浮華，誰解真修
J27nB191_p0170b22║學？為報參玄人，無為名跡縛。
J27nB191_p0170b23║在淵珠公結制蘭芎，參無字話。一日于洗面處忽
J27nB191_p0170b24║觸石鞏因緣，摸著自己鼻孔不無歡喜，爭奈仍被
J27nB191_p0170b25║趙州狗子攔卻活路，不解作獅子翻身，因述二偈
J27nB191_p0170b26║示之。
J27nB191_p0170b27║石鞏一張弓，自射卻不解，架箭三十年，拗折始痛快。
J27nB191_p0170b28║打殺趙州狗，爛醉曹山酒，莫道佛性無，一吐七八斗。
J27nB191_p0170b29║示靜心禪人
J27nB191_p0170b30║言思動靜自分明，不動干戈定太平，佛祖到來無著處，
J27nB191_p0170c01║莫嫌衲子不容情。
J27nB191_p0170c02║示心印禪人
J27nB191_p0170c03║叵耐西來老達磨，九年面壁竟何圖？自云航海傳心印，
J27nB191_p0170c04║及至傳心一字無。
J27nB191_p0170c05║示大生禪人
J27nB191_p0170c06║道成須得髑髏乾，熟息移人固自難，一息不來誰是我？
J27nB191_p0170c07║君今應作死屍看。
J27nB191_p0170c08║示五雲參「誰」字
J27nB191_p0170c09║念佛者是誰？晴空轟霹靂，當機覿面提，雲捲千山亟。
J27nB191_p0170c10║示行者作務
J27nB191_p0170c11║作者是何人？務者是何物？直下便承當，主人仍受屈。
J27nB191_p0170c12║示水頭
J27nB191_p0170c13║溪淺杓柄短，溪深杓柄長，忽然杓柄斷，斯不屬商量。
J27nB191_p0170c14║坐石
J27nB191_p0170c15║若將石作佛，人人皆禮拜；若將佛作石，坐臥有何怪？
J27nB191_p0170c16║題天童密雲老和尚像贊
J27nB191_p0170c17║咄哉！者老和尚，單用一條白棒，不管是非便打，佛祖也
J27nB191_p0170c18║難近傍。
J27nB191_p0170c19║題夢雲靜主募米疏
J27nB191_p0170c20║吾友夢公殊不群，欲結茅廬掩白雲，探盡青山尚無處，
J27nB191_p0170c21║數聲猿嘯已先聞。然雖萬事皆已休，己躬下事仍為謀，
J27nB191_p0170c22║良以不能煮白石，夫惟檀越資清修。但得四八願成就，
J27nB191_p0170c23║一卷真經消白晝，消白晝，檀信之功自無漏。
J27nB191_p0170c24║募諷華嚴經引
J27nB191_p0170c25║佛種從緣起，殊因信心力，受持尚雜花，功德不可測，即
J27nB191_p0170c26║于一塵中，示經現尊特，在在處處然，法法心心得。舌相
J27nB191_p0170c27║流泉光，慈容出山色，琅𪻱纔展看，梵音動林樾。心開古
J27nB191_p0170c28║岫雲，性冥清溪月，不須移一步，百城頓已謁。奉勸清信
J27nB191_p0170c29║士，莫昧靈山記，標名選佛場，皈命華嚴會，夙業等閒消，
J27nB191_p0170c30║常光永不墜，好把不堅財，博茲真富貴。
J27nB191_p0171a01║堂規
J27nB191_p0171a02║世良馬不煩鞭影，仙陀婆曷待叮嚀？所以上根利智之
J27nB191_p0171a03║士，入門知有乘言會宗，自是不規而規、不矩而矩，何法
J27nB191_p0171a04║道繩墨之不合哉？今禪侶既眾，其機器云為，寧無太過
J27nB191_p0171a05║不及者乎？故約堂規數條，各知遵守，庶使就乎中道，而
J27nB191_p0171a06║殆無索鹽奉馬之誤，亦鞭影之謂也歟。
J27nB191_p0171a07║僧約
J27nB191_p0171a08║蓋巧木不彈而自直，智人不令而自行，奚待夫繩墨而
J27nB191_p0171a09║後為然哉？其如品類間有不齊，苟非規矩而孰能一之？
J27nB191_p0171a10║是以百丈建立叢林，所制有禮法焉、有擯辱焉，務使人
J27nB191_p0171a11║人舉措得宜，威儀整肅，動靜有常，去取有節。莫不規正
J27nB191_p0171a12║學者之心術，而後可使決擇其玄奧耳。賞罰既分明人
J27nB191_p0171a13║矣，故爾略取數條，砥礪吾人智刃，庶齊其所不齊，以報
J27nB191_p0171a14║佛祖之恩乎。