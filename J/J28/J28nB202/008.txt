J28nB202_p0040a01║百癡禪師語錄卷第八
J28nB202_p0040a02║嗣法門人超宣等編
J28nB202_p0040a03║嘉興金粟山廣慧禪寺語錄
J28nB202_p0040a04║歲旦，上堂。僧問：「歲朝文武分班立，四相來朝事若何？」
J28nB202_p0040a05║師云：「共唱太平歌。」進云：「恁麼則風吹雉尾搖宮扇，日
J28nB202_p0040a06║照龍鱗識聖顏。」師云：「自是他分內事。」僧作禮，云：「萬歲，
J28nB202_p0040a07║萬歲。」師云：「汝合知恩。」問：「舊年意旨則不問，新年佛法
J28nB202_p0040a08║是如何？」師云：「一隊兒童學簸錢。」乃云：「地泰天清，面面
J28nB202_p0040a09║好山呈瑞色；人康物阜，家家杯酒暢春風。且喜玉曆
J28nB202_p0040a10║頒新，尤愛金輪似舊，展衲僧向上巴鼻，祝聖明壽算
J28nB202_p0040a11║無疆，慧日照我檀那，千祥畢集，鴻恩敷乎？邑甸百福
J28nB202_p0040a12║咸臻，與麼舉揚還當得新年頭佛法也無？偶爾前村
J28nB202_p0040a13║曳杖過，南墻送出早梅香。」復云：「新年頭，看采頭，懸羊
J28nB202_p0040a14║頭，賣口頭，大家團圞頭，坐對火爐頭，切莫頭上更安
J28nB202_p0040a15║頭，無事強出頭。若也強出頭，一棒定然打破頭。」卓拄
J28nB202_p0040a16║杖，下座。
J28nB202_p0040a17║祈壽，請上堂。僧問：「檀度設齋，和尚將何慶讚？」師云：「雲
J28nB202_p0040a18║靜三山秀，天空兩鶴高。」乃云：「康僧橋下水，角里山腰
J28nB202_p0040a19║松，顯露本來壽，全彰福德容。自古迨今無變改，常懸
J28nB202_p0040a20║明月拂清風，逐色隨聲底已作等閒遊戲，鉤玄研妙
J28nB202_p0040a21║底喚作小可神通，殊不知，道源非遠，性海易窮，惟許
J28nB202_p0040a22║其人就地默契，自然頭正尾正，心空眼空。「所以龐公
J28nB202_p0040a23║笊籬、石鞏張弓、俞婆餈碗、長沙大蟲，當時極有餘態，
J28nB202_p0040a24║今朝尚見遺蹤，金粟此者總與一齊按過，分付超賓
J28nB202_p0040a25║居士，渾家共演真宗，寶卷攤開香正爇，壽山高拱白
J28nB202_p0040a26║雲中。」
J28nB202_p0040a27║上堂。僧問：「設齋修薦，和尚如何酬答？」師云：「蘇嚕蘇嚕。」
J28nB202_p0040a28║進云：「還有轉身處也無？」師云：「悉唎悉唎。」進云：「法王座
J28nB202_p0040a29║上獅子吼，翠竹黃花古佛心。」師云：「不須更念薩婆訶。」
J28nB202_p0040a30║乃云：「碧雲天，清霜地，明明歷歷祖師意，當人若解究
J28nB202_p0040b01║根源，左之右之無不是。語也是，默也是，畫樓傑閣任
J28nB202_p0040b02║遊戲，一聲幽鳥韻如簧，坐倚欄干莫假寐。生也是，死
J28nB202_p0040b03║也是，極目風光何處避？說甚騎箕入帝京？十週年，杳
J28nB202_p0040b04║空垂，淚滿慈迎鶖子至，動搖國土顯奇異，玉毫閃爍
J28nB202_p0040b05║玉蓮香，頂禮如來親受記。「然雖如是，已故薦只、水臣
J28nB202_p0040b06║二居士，切勿向這裏躲跟，更須知有向上事。且向上
J28nB202_p0040b07║事作麼生？豈不見道？無佛處急走過，有佛處不得住，
J28nB202_p0040b08║踢脫兩途中弗居，剎竿頭上翻身去。」以拂子畫[○@土]相，
J28nB202_p0040b09║喝一喝。
J28nB202_p0040b10║解制，上堂。僧問：「今朝解制，放出許多獅象，未審和尚
J28nB202_p0040b11║如何降伏？」師擊拂子。進云：「忽變作羚羊時如何？」師云：
J28nB202_p0040b12║「隨他作去就。」進云：「老老大大，被學人一吼，全體俱現。」
J28nB202_p0040b13║師云：「是汝好手。」僧喝，師云：「不肯承當那？」乃云：「缽囊高
J28nB202_p0040b14║掛，到頭雲定覓山來；竹杖橫擔，畢竟水須朝海去。然
J28nB202_p0040b15║去者自去，春至野花馨，我不為汝而留住；來者自來，
J28nB202_p0040b16║味羶蠅子聚，我不為汝而打開。從教路平似砥，語響
J28nB202_p0040b17║如雷，是龍展翅騰霄漢，蚯蚓重遭腦後鎚。只如無去
J28nB202_p0040b18║無來，不涉解結底人又作麼生款待？別甑炊香應弗
J28nB202_p0040b19║惜，明窗靜几好安排。」復舉黃檗斷際禪師云：「汝等諸
J28nB202_p0040b20║人盡是噇酒糟漢，恁麼行腳何處有？今日還知大唐
J28nB202_p0040b21║國裏無禪師麼？」時有僧出云：「諸方匡徒領眾又作麼
J28nB202_p0040b22║生？」檗云：「不道無禪，只是無師。」師云：「定龍蛇作略，擒虎
J28nB202_p0040b23║兕機權，直令千聖立下風，萬象森羅齊乞命。斷際遠
J28nB202_p0040b24║祖可謂好手手中呈好手，紅心心裏中紅心。「山僧今
J28nB202_p0040b25║日垂示則不然，汝等諸人盡是英靈漢，恁麼行腳也
J28nB202_p0040b26║不消得，還知大清國裏無禪師麼？忽有僧出云：『諸方
J28nB202_p0040b27║匡徒領眾又作麼生？』但云：『不道無師，只是無禪。』且什
J28nB202_p0040b28║麼處是無禪？「聽取一頌：大用真機不現前，脂唇粉臉
J28nB202_p0040b29║靠墻邊，年深也解育兒女，引得平人顛倒顛。顛倒顛，
J28nB202_p0040b30║法脈於今一線懸。」喝一喝。
J28nB202_p0040c01║上堂。「君子務本，本立而道生。如何是本？莫道我謾汝，
J28nB202_p0040c02║打地和尚拈一條拄杖，東打西打，不曾打著箇人；秘
J28nB202_p0040c03║魔老漢擎一把木叉，東叉西叉，要且無有合煞。金粟
J28nB202_p0040c04║可知禮也？禮之用，和為貴，自然發皆中節，矩度可觀，
J28nB202_p0040c05║有朋自遠方來，雖蔬食菜羹不敢不飽。大眾！金粟何
J28nB202_p0040c06║似孔夫子？還會麼？取捨之情如未瞥，莫於平地起稜
J28nB202_p0040c07║層。」
J28nB202_p0040c08║上堂。「古者道：『供養百千諸佛，不如供養一無心道人。』
J28nB202_p0040c09║又云：『莫謂無心便是道，無心猶隔一重關。』既是無心
J28nB202_p0040c10║猶隔一重關，如何勝過諸佛？又如何消受供養？於此
J28nB202_p0040c11║見得諦去，方知古人舌上起荊棘，路平心不平。「然今
J28nB202_p0040c12║日不二上座同信女行賢入山設齋，總不論汝是佛、
J28nB202_p0040c13║是道人，是有心、無心，是隔一重、不隔一重，只要普同
J28nB202_p0040c14║供養，了卻自己本懷，便稱快活田地。且作麼生是伊
J28nB202_p0040c15║快活底田地？」擊拂子，云：「罪花凋謝福花茂，正覺光中
J28nB202_p0040c16║自在行。」
J28nB202_p0040c17║上堂。「鳥啞啞，鵲唶唶，犬司夜，雞司晨，一種靈光，到頭
J28nB202_p0040c18║自用，各不相襲、各不相知。人為萬物之靈，如何知他
J28nB202_p0040c19║用處？委悉麼？莊生濠上觀魚樂，尼父臨川歎逝波。」
J28nB202_p0040c20║許錫侯祈嗣，上堂。「心地含諸種，普雨悉皆萌，頓悟花
J28nB202_p0040c21║情已，菩提果自成。「善哉，善哉，大小能祖恰似翫弄手
J28nB202_p0040c22║中明月珠，令彼魚龍知性命，丹山生鸑鷟，獅子產狻
J28nB202_p0040c23║猊，棒下摩醯眼，徒誇第一機。「快哉，快哉，大小杲師恰
J28nB202_p0040c24║似十字街頭看廝撲，為他喝采長威風。「金粟此者相
J28nB202_p0040c25║席打令，順水行舟，且貴正脈流通，家聲不墜，未審汝
J28nB202_p0040c26║等如何趣向？」良久，云：「多子塔前消息在，一番提起一
J28nB202_p0040c27║番新。」復舉僧問興化：「多子塔前，合談何事？」化云：「一人
J28nB202_p0040c28║傳虛，萬人傳實。」師云：「秉殺活力劍，不無興化老，而今
J28nB202_p0040c29║或有恁麼問，但云：『東君回暖律，華發樹南枝。』汝若識
J28nB202_p0040c30║得來處，報答檀那有分。」
J28nB202_p0041a01║超瑗請上堂。「靈機迅發，射穿凡聖髑髏；智鑑晶瑩，洞
J28nB202_p0041a02║徹人天肝膽。縱擒互換，照用齊彰，三玄戈甲，精鮮九
J28nB202_p0041a03║帶，綱宗畢備，此是我衲僧家尋常施設，今日且拈過
J28nB202_p0041a04║一邊，何故？只為茲者千華釀秀，萬木回春，施主虔誠
J28nB202_p0041a05║莊嚴勝事，所以放開線道，堂中增海屋之籌，逗漏風
J28nB202_p0041a06║光，筆底現瑤池之瑞，直教人人默契本旨，在在實證
J28nB202_p0041a07║希奇。延壽，壽無有涯；植福，福不可量。「山僧慶讚已竟，
J28nB202_p0041a08║敢問諸人：助祝又卻如何？有麼？有麼？如無，再圓前話
J28nB202_p0041a09║去也。樓閣門堆爛熳紅，山山好鳥弄晴空，逡巡不撥
J28nB202_p0041a10║波心棹，爭信玄關有鑰通？且鑰匙在什麼處？」以拂子
J28nB202_p0041a11║敲香几，下座。
J28nB202_p0041a12║請西堂為監院，上堂。「正眼豁開，城市、山林，不異面皮。
J28nB202_p0041a13║掇轉人情，佛法相通，斯乃從上徽猷，亦係今時表率。
J28nB202_p0041a14║奔南走北，妙契機先；移西就東，奇出意外。龍吟虎嘯
J28nB202_p0041a15║風雲起，賓主賴以安和；道泰時清言令行，砂盆可無
J28nB202_p0041a16║傾覆。政當此際，大家奉送一句作麼生道？滿園綠竹
J28nB202_p0041a17║咸抽筍，一箇人來監院房。」
J28nB202_p0041a18║清明，上堂。「初七清明三月節，枝枝花染杜鵑血，往來
J28nB202_p0041a19║多少掃墳人？荒草堆邊空哽咽。休哽咽，形山上有本
J28nB202_p0041a20║爺娘，二六時中也須辨別。忽然辨別得出時如何？溢
J28nB202_p0041a21║目青蔥惟自適，賒雲不費杖頭錢。」
J28nB202_p0041a22║周邑岐請上堂。僧問：「若論此事，終不虛也，如何是此
J28nB202_p0041a23║事？」師云：「帶煙千井樹，和磬一樓風。」乃云：「提向上機須
J28nB202_p0041a24║具向上眼，說家裏話必待家裏人。且作麼生是家裏
J28nB202_p0041a25║話？還知麼？仰之彌高，巍巍獨露紫金毫；鑽之彌堅，不
J28nB202_p0041a26║動腳跟遍大千。瞻前在後，無位真人已漏逗；所立卓
J28nB202_p0041a27║爾，胡僧打落當門齒。向這裏搆著鋒芒，便見天地位、
J28nB202_p0041a28║萬物育，總是自己妙性圓明中發現，更說什麼柏樹
J28nB202_p0041a29║子、麻三斤？喚作扇則觸，不喚作扇則背。「所謂：一句透，
J28nB202_p0041a30║千句萬句皆透；一機通，千機萬機皆通。有時來廣慧
J28nB202_p0041b01║堂前，共彈格外之琴，韻高和寡；有時登雲岫山頂，橫
J28nB202_p0041b02║吹沒孔之笛，月白風清。唱隨永享天年，操縱無適不
J28nB202_p0041b03║可。山僧與麼道，居士還肯點首也無？」良久，云：「圯橋不
J28nB202_p0041b04║進先生履，一卷奇書未易傳。」
J28nB202_p0041b05║上堂。「今朝三月半底事如何斷？門外落花多，啼鶯聲
J28nB202_p0041b06║繚亂，王孫一去不歸來，幾度扶笻瞪目看。」良久，云：「來
J28nB202_p0041b07║也，來也，馬蹄春已足，攜手步遲遲，是汝諸人還見麼？」
J28nB202_p0041b08║喝一喝。
J28nB202_p0041b09║上堂。「天無私則常覆，地無私則常載，日月無私則常
J28nB202_p0041b10║照，人心無私則忘彼我、泯是非，大道無私則融聖凡、
J28nB202_p0041b11║了迷悟。」驀拈拄杖，云：「拄杖子列列挈挈，晝夜為諸人
J28nB202_p0041b12║演無私法，直得風輕日暖，麥秀花香，高低塢裏喚黃
J28nB202_p0041b13║鸝，上下簾間飛紫燕，自是諸人等閒蹉過，不能直下
J28nB202_p0041b14║承當。而今或有箇承當底，我要問伊：『拄杖子在什麼
J28nB202_p0041b15║處？』若謂山僧手中便是，何異認驢鞍橋作阿爺下頷？」
J28nB202_p0041b16║喝一喝。
J28nB202_p0041b17║受懿天，為僧上堂。僧問：「是法不礙菩提路，今日披緇
J28nB202_p0041b18║事若何？」師云：「光剃頭，淨洗面。」進云：「從茲割斷塵勞網，
J28nB202_p0041b19║共踏毗盧頂上行。」師云：「聖難知，凡莫見。」進云：「四恩不
J28nB202_p0041b20║妄報，方顯丈夫心。」師云：「切忌亂走。」乃云：「兩期勤聚首，
J28nB202_p0041b21║得度在今朝，蕉鹿夢初醒，瓶鵝興倍饒。身披百壞衲，
J28nB202_p0041b22║杖挈一輕包，佛祖尋常事，誰云去路遙？且如何是不
J28nB202_p0041b23║遙底去路？」驀豎拂，云：「我欲仁，斯仁至矣。」復舉三祖商
J28nB202_p0041b24║那和脩問鞠多尊者云：「汝年幾耶？」者云：「我年十七。」祖
J28nB202_p0041b25║云：「汝身十七？性十七耶？」者云：「師髮已白，為髮白耶？心
J28nB202_p0041b26║白耶？」祖云：「我但髮白，非心白耳。」者云：「我身十七，非性
J28nB202_p0041b27║十七也。」祖知是法器，後三載遂為落髮受具。師云：「三
J28nB202_p0041b28║祖徹底婆心，鞠多太煞伶俐，第未免說心說性，誤陷
J28nB202_p0041b29║平人。金粟則不然，待他道：『我年十七。』便云：『有不涉十
J28nB202_p0041b30║七者是什麼人？』就裏答得相應，缽袋子亦堪託付。所
J28nB202_p0041c01║以道：獅兒捉兔須全力，奮臂螳螂可避車。」
J28nB202_p0041c02║佛誕，劉氏為令郎錫蕃鉉臣祈願，請上堂。「城東老母
J28nB202_p0041c03║與佛同生而不欲見佛，每見佛來即便回避，返顧東
J28nB202_p0041c04║西總皆是佛，苦哉，屈哉，古今尊宿盡道伊氣概天然，
J28nB202_p0041c05║宛有丈夫之作，殊不知早已墮坑落塹了也。爭似鹽
J28nB202_p0041c06║城朱老孺人？不與佛同生而偏欲見佛，每見佛來即
J28nB202_p0041c07║便供養，念念心心無非是佛。「且畢竟如何是佛？莫是
J28nB202_p0041c08║七步周行，稱尊獨我為佛麼？嬰孩伎倆那堪誇？莫是
J28nB202_p0041c09║趙州殿裏，韶陽屎橛為佛麼？狼籍葛藤可截斷。莫是
J28nB202_p0041c10║現今相對坐立，儼然為佛麼？「直饒領略進前去，也係
J28nB202_p0041c11║傳言送語人，有人道得接手句，山僧大展三拜。如無，
J28nB202_p0041c12║再舉箇古頌與汝發明：虎豹文章，麒麟頭角，燦地輝
J28nB202_p0041c13║天，堆山積嶽，拶破面門兮蓋色騎聲，迥脫羅籠兮解
J28nB202_p0041c14║黏去縛，罷卻干戈百草頭，秋空萬里飛雙鶚。」喝一喝，
J28nB202_p0041c15║下座。
J28nB202_p0041c16║結夏，上堂。「殿閣風高，擺列青巒九九；娑羅樹古，飛來
J28nB202_p0041c17║白鳥雙雙。洵檀那植福之場，稱衲子安居之地，頭頭
J28nB202_p0041c18║無窒礙，何須限三月以護生？歷歷不囊藏，堪笑效九
J28nB202_p0041c19║旬而禁足。事弗獲已，將二千餘年陳規舊套整飭從
J28nB202_p0041c20║新，大似胡猻喫餈糕，搭黏手腳。「然雖如是，就中也有
J28nB202_p0041c21║箇脫灑處，還會麼？睡起南窗燕子過，疏簾半捲自吟
J28nB202_p0041c22║哦，一杯晴雪香纔了，杖倚松門看綠蘿。是汝諸人若
J28nB202_p0041c23║要恁麼去就，且待蠟人已冰時為汝證據。只如茲者
J28nB202_p0041c24║檀那植福底意如何指示？」卓拄杖，云：「三業頓除添福
J28nB202_p0041c25║德，寸心常淨現優曇。」
J28nB202_p0041c26║上堂。「禮拜若為真得髓，信眾亦合傳衣；默然總攝不
J28nB202_p0041c27║二門，啞兒可稱紹聖。英靈漢子、俊俏禪和須用老耆
J28nB202_p0041c28║婆肘後神方，莫學水潦鶴口邊訛說，別行異路，任汝
J28nB202_p0041c29║甘草苦、黃連甜，大展全機，何啻砒礵良、醍醐毒？所以
J28nB202_p0041c30║道：事無一向，理有多般。今古平人被陸沉，都緣波浪
J28nB202_p0042a01║忒相似。」拈拄杖，卓一卓，云：「波浪起也，汝等擬什麼處
J28nB202_p0042a02║出氣？」便下座。
J28nB202_p0042a03║上堂。「象骨輥毬，小兒子戲，明眼人前，一場笑具，還有
J28nB202_p0042a04║不涉兒戲者麼？」自云：「有。昨夜風，翻滿地華；天明翠，鳥
J28nB202_p0042a05║巢高樹。」
J28nB202_p0042a06║生日，正中送紅衣，請上堂。僧問：「迥出須彌頂，銜來百
J28nB202_p0042a07║鳥花，學人進前，請師慶賀。」師云：「山僧終不肯塗污自
J28nB202_p0042a08║己。」進云：「彭祖春秋躋八百，今朝打鼓樂無生。」師云：「汝
J28nB202_p0042a09║又要塗污山僧那。」進云：「某甲令轉新條去也。」師云：「新
J28nB202_p0042a10║條聻。」進云：「拈出少林沒孔笛，大家齊唱太平歌。」便禮
J28nB202_p0042a11║拜，師打云：「一棒賞汝。」乃云：「獻黃金，歌白雪，陳盛饌，設
J28nB202_p0042a12║新衣。侈侈奢奢，喧喧鬧鬧，世間禮數則固是，衲僧門
J28nB202_p0042a13║下要且不然。何故？黃金之獻，贏得手頭能幾時？白雪
J28nB202_p0042a14║之歌，閒言徒自污人耳。盛饌陳乎丈室，無過一餐；新
J28nB202_p0042a15║衣設於座前，只敷一體。到不如向拄杖子上拶透根
J28nB202_p0042a16║源，便見山僧壽日即是諸人生辰、諸人生辰即是山
J28nB202_p0042a17║僧壽日，門門合轍、路路歸宗，不用獻黃金而富超千
J28nB202_p0042a18║古、不須歌白雪而韻協九州。盛饌不陳而陳，歷年常
J28nB202_p0042a19║飽足；新衣不設而設，群有已咸披。夫如是恭祝予壽，
J28nB202_p0042a20║可謂至且盡矣。敢問眾中：還有恁麼人麼？」良久，云：「一
J28nB202_p0042a21║舉山山齊點首，祥雲瑞鶴潑空飛。」
J28nB202_p0042a22║獨露，請上堂。僧問：「昨朝祝誕，今日重宣，如何是重宣
J28nB202_p0042a23║一句？」師云：「移榻對青山，捲簾當白晝。」進云：「高高山頂
J28nB202_p0042a24║立，深深海底行，去也。」師云：「低回無限趣，料不與君同。」
J28nB202_p0042a25║問：「壽星騎鹿空中走，未審是誰家境界？」師云：「東村鬍
J28nB202_p0042a26║大伯。」進云：「恁麼則梵音含萬象，瑞氣繞須彌。」師云：「又
J28nB202_p0042a27║被風吹別調中。」乃云：「脫白二十餘載，建幢一十三年，
J28nB202_p0042a28║佛法本無多子，饑餐、渴飲、困眠，恣性老波旬詆毀我，
J28nB202_p0042a29║入泥犁惡趣；真心大檀護讚揚我，上兜率陀天。山僧
J28nB202_p0042a30║聞之，如疾飆過耳，行藏用舍各隨其緣。緣盡兮，行渠
J28nB202_p0042b01║不得；緣在兮，舍渠不前。可笑野狐雲外望，更來躑躅
J28nB202_p0042b02║擬齊肩。忽有箇漢云：『和尚慶生，為甚卻恁麼說？』山僧
J28nB202_p0042b03║向他道：『慶也，慶也。』畢竟如何？堂堂滿面非慚色，全賴
J28nB202_p0042b04║此中不負人。」卓拄杖，下座。
J28nB202_p0042b05║端午，上堂。「納祉不消艾旗，驅邪曷用蒲劍？只有一道
J28nB202_p0042b06║真言，要汝時時熟念。如何是一道真言？僧問趙州：『狗
J28nB202_p0042b07║子還有佛性也無？』州云：『無。』恁麼念纔是。『狗子還有佛
J28nB202_p0042b08║性也無？』州云：『無。』恁麼念便不是了也。大眾念，總一般，
J28nB202_p0042b09║為什麼一是、一不是？還知落處麼？」擊拂子，云：「未到高
J28nB202_p0042b10║低路不識，到來夷險任橫行。」復舉五祖演端午示眾
J28nB202_p0042b11║云：「昔有秀才造無鬼論，論就，放筆，一鬼現身，斫額云：
J28nB202_p0042b12║『汝爭奈我何？』老僧若見，以手作鵓鳩嘴，向伊道：『谷谷
J28nB202_p0042b13║孤。』」師云：「秀才筆力不靈，開眼遭鬼所魅，五祖律令如
J28nB202_p0042b14║敕，就中捏怪更多。金粟待伊現身云：『汝爭奈我何？』但
J28nB202_p0042b15║云：『一釣便上。』管取斂形杜口，正論永為流通。」
J28nB202_p0042b16║晒經，上堂。「四十九年閒，故紙千七百則，爛葛藤，疊疊
J28nB202_p0042b17║堆堆，收拾不盡；狼狼籍籍，蠹蝕偏多。今朝正值六月
J28nB202_p0042b18║六，普請大眾搬出階前，風吹日晒，任彼老凍儂貪淹
J28nB202_p0042b19║黑豆，誰管禪和子穿透牛皮？是則固是，只如人人有
J28nB202_p0042b20║一卷風吹不入、日晒不著底經，又向什麼處搬起？」擊
J28nB202_p0042b21║拂子，云：「頂門戳瞎金剛眼，海藏龍宮盡打開。」
J28nB202_p0042b22║觀音成道日，上堂。「大士慈悲無罣礙，腰間拖箇風流
J28nB202_p0042b23║袋，現身隨類度群生，償盡從前菩薩債。今日是伊成
J28nB202_p0042b24║道之辰，諸人若要相見，且不必補陀石上仰挹風光、
J28nB202_p0042b25║紫竹林中瞻依色相，只就平田水滿，亂草蛙鳴，拶透
J28nB202_p0042b26║耳根，打翻鼻孔，便已證普門智、得大圓通，一切處踏
J28nB202_p0042b27║佛階梯、一切時具最殊勝；其或未能，縱使觀音菩薩
J28nB202_p0042b28║立在面前，於諸人分上料掉沒交涉。所以道：𪂶𪂶鳥
J28nB202_p0042b29║守空池，魚從腳底過，𪂶𪂶總不知，忽然知，碧潭深萬
J28nB202_p0042b30║丈，直下取魚歸。」以拄杖敲香几，下座。
J28nB202_p0042c01║鄉紳徐印臺發願齋僧一藏，請上堂。僧問：「供養百千
J28nB202_p0042c02║諸佛，不如供養一無心道人，未審百千諸佛有何過？
J28nB202_p0042c03║無心道人有何德？」師云：「逢人但恁麼舉。」進云：「某則不
J28nB202_p0042c04║然。」師云：「汝作麼生？」進云：「大福德人修，大福德人受。」師
J28nB202_p0042c05║云：「逢人但恁麼舉。」問：「日前日後則不問，政當今日是
J28nB202_p0042c06║如何？」師云：「拄杖閣須彌，大書仁者壽。」進云：「路逢劍客
J28nB202_p0042c07║須呈劍，不是詩人莫獻詩。」師云：「直須恁麼。」乃云：「鑄聖
J28nB202_p0042c08║陶賢手，經文緯武才，長年思不遇，今日惠然來。且以
J28nB202_p0042c09║何因緣而來這裏？只為奮發廣大心願，齋五千百餘
J28nB202_p0042c10║眾。「眾既齋矣，則瞿曇歡喜，帝釋降祥，可以轉咎為福，
J28nB202_p0042c11║了目前之勝因；可以易危為安，培他生之善果。元辰
J28nB202_p0042c12║博厚，悠久無疆，葉葉流芳法苑中，萬靈景仰咸稱快。
J28nB202_p0042c13║雖然，更須勇猛荷擔從上佛祖所付囑底一著子始
J28nB202_p0042c14║得。「豈不見？陳操尚書訪資福，次福以手畫圓相，操云：
J28nB202_p0042c15║『弟子恁麼來，早已不著便，那堪更畫圓相？』福便歸方
J28nB202_p0042c16║丈，閉卻門。「看他兩兩作家，龍驤虎驟，千載之下，儘足
J28nB202_p0042c17║觀光，只是主賓和氣，尚欠藹然在。金粟此者值官客
J28nB202_p0042c18║入山，不畫圓相，亦不閉門，但少敘寒暄，如儀頌禱。何
J28nB202_p0042c19║故？知音弗用頻頻舉，自有仁風動泬寥。」
J28nB202_p0042c20║秋日，因西鄰善友齋，兼謝大眾，持缽上堂。僧問：「昨日
J28nB202_p0042c21║火雲燒碧落，今朝秋色上眉稜，如何是新秋景？」師云：
J28nB202_p0042c22║「金井梧桐一葉飄。」「如何是景中人？」師云：「箇箇寒毛盡
J28nB202_p0042c23║卓豎。」「如何是人中意？」師云：「不吟天寶句，便話嶺南禪。」
J28nB202_p0042c24║進云：「三問已蒙師指示，只如施主設齋，和尚將什麼
J28nB202_p0042c25║酬謝？」師打云：「汝且領這一棒好。」僧擬進語，師云：「速退，
J28nB202_p0042c26║速退。」乃云：「大眾！沿街托缽，子苦值爺貧，施主負米入
J28nB202_p0042c27║山，家瘠賴鄰富。然托缽所收雖不甚廣，其一種堅忍
J28nB202_p0042c28║之行亦足以起嬾弱而護叢林；入山所施雖不甚豐，
J28nB202_p0042c29║其一種堅信之心誠足以植良因而滋善果。固知：信
J28nB202_p0042c30║心勇發，弗論寡多；實行堅持，那拘老少？把手牽他行
J28nB202_p0043a01║不去，惟人自肯迺方親。「山僧數日內患寒患熱，無有
J28nB202_p0043a02║氣力與汝玄妙商量，只可就本色人說箇本色話。還
J28nB202_p0043a03║會麼？早秋涼颼颼，暮秋熱到頭，誰家閒妄想？肯向熱
J28nB202_p0043a04║前休。休，休，今夜黑雲消散盡，一輪桂轂碧天流。」
J28nB202_p0043a05║禱雨，上堂。「洞山無寸草、香林火燒山、茱萸一滴也無、
J28nB202_p0043a06║馬師西江吸盡，這幾箇熟睡饒譫漢，今日都用不著，
J28nB202_p0043a07║惟有雲門大師道：『扇子𨁝跳上三十三天，築著帝釋
J28nB202_p0043a08║鼻孔，東海鯉魚打一棒，雨似盆傾。』卻喜他應時應節。
J28nB202_p0043a09║「應時應節則且置，只如我衲僧家尋常呼雲喚雨底
J28nB202_p0043a10║手段又向什麼處去也？若云：『無恁麼事。』不可所說總
J28nB202_p0043a11║是虛言。若云：『有恁麼事。』因甚終朝乾燥燥地？到這裏，
J28nB202_p0043a12║不能倒斷一番，未免笑殺田舍郎，盡云佛法無靈驗。
J28nB202_p0043a13║「伏願龍神示現，一雨普滋，君為堯舜之君，俗乃成康
J28nB202_p0043a14║之俗，路不拾遺犬不吠，謳歌共樂太平年。」擊拂子，下
J28nB202_p0043a15║座。
J28nB202_p0043a16║解夏，查門行珠請上堂。「秋風蕭蕭，黃葉飄飄，解開袋
J28nB202_p0043a17║口，正在今朝。驪珠衣裏裹明月，杖頭挑江南與湖北，
J28nB202_p0043a18║擺手任逍遙。任逍遙，莫向雞群輕折腰，還有一句子，
J28nB202_p0043a19║諸人也須記取：齋是浴主化，福是檀那招，『佛法』二字，
J28nB202_p0043a20║金粟盡付之寂寥。為甚如此？不消，不消。」復舉龐行婆
J28nB202_p0043a21║入鹿門寺作齋話。師云：「龐婆入鹿門，作齋月到天心
J28nB202_p0043a22║處，維那請疏意回向，風來水面時，只如拈梳子插髻
J28nB202_p0043a23║後又作麼生？」卓拄杖云：「一般清意味，料得少人知。」
J28nB202_p0043a24║祈壽，請上堂。「風飄蕙帳香雲暖，人在壺天白日遲，一
J28nB202_p0043a25║局未終柯已爛，知音知後許誰知？忽有箇衲僧道：『和
J28nB202_p0043a26║尚與麼指陳誠非戲論，但當人壽量羅萬有，超古今，
J28nB202_p0043a27║描不成、畫不就，無得無失，非促非延，直饒辯似懸河，
J28nB202_p0043a28║機如掣電，也只明得屋外邊事。』山僧向他道：『今日賴
J28nB202_p0043a29║遇上座。』然雖如是，不因樹杪涼颸起，爭見芙蓉夾岸
J28nB202_p0043a30║開？」
J28nB202_p0043b01║覲周居士同眾檀護送藏經入山，上堂。僧問：「三世諸
J28nB202_p0043b02║佛、歷代祖師普說經律論，今日安藏事若何？」師云：「人
J28nB202_p0043b03║人共見。」進云：「天上有星皆拱北，人間無水不朝東。」師
J28nB202_p0043b04║云：「喜得上座領話。」進云：「佛法無多子，千古鎮叢林。」師
J28nB202_p0043b05║云：「多了也。」問：「檀護竭盡苦心，不惜入泥入水，只如一
J28nB202_p0043b06║大藏教收不得者，如何為他說？」師云：「今晨下雨。」進云：
J28nB202_p0043b07║「即此一句也是虛空釘橛。」師云：「卻被上座道著。」進云：
J28nB202_p0043b08║「總然道著，亦是熱碗鳴聲。」師云：「禮拜退去。」僧禮拜，師
J28nB202_p0043b09║乃云：「從上來事只在於今，好不資一毫、醜不減一毫，
J28nB202_p0043b10║惟憑過量大人當機撥轉，獨力荷肩，便見富厚完全，
J28nB202_p0043b11║天空海闊，然後以正法眼照耀人世，展勝妙手，屏翰
J28nB202_p0043b12║叢林，直得慧日熙熙，仁風蕩蕩，金爐靄蔚，寶炬輝煌，
J28nB202_p0043b13║佛祖合掌讚揚，外魔措足無地。「大眾！此雖本山諸老
J28nB202_p0043b14║維摩正信修德中來，亦係時節因緣所致。苟時節因
J28nB202_p0043b15║緣之未至，二十餘年營之而不足；時節因緣之已至，
J28nB202_p0043b16║不數月間了之而有餘。」拈拄杖，卓云：「而今了也，千卷
J28nB202_p0043b17║萬卷，但看取此一卷；千言萬言，但聽取此一言。上祝
J28nB202_p0043b18║皇圖，下資含識，檀那集慶，樹石增榮。林下野僧百事
J28nB202_p0043b19║休，問著依然還不會。是汝諸人莫有知恩報恩者麼？」
J28nB202_p0043b20║復卓拄杖，喝一喝，下座。
J28nB202_p0043b21║退院，上堂。「六載住持，全沒滋味，簡點將來，討甚閒氣？
J28nB202_p0043b22║何如長松下、片石邊，灑灑瀟瀟，科頭箕踞，任他法道
J28nB202_p0043b23║遷更，蠓蠅口沸？且臨行一曲如何演唱？」擊拂子，云：「囉
J28nB202_p0043b24║囉哩，囉囉嗹，白髮催人容易老，寬懷無事是神僊。」下
J28nB202_p0043b25║座。
J28nB202_p0043b26║嘉興梵勝禪院語錄
J28nB202_p0043b27║上堂。「嬾骨鍛，成一榻，閒眠消白晝，枯腸浣出半聯，仄
J28nB202_p0043b28║韻動寒潮，不管佛來祖來，說甚呼牛呼馬？洵可樂也，
J28nB202_p0043b29║頭頭具足生涯：幸勿忘焉，處處彰吾寶所。是汝諸人
J28nB202_p0043b30║果能如是見、如是信解，便可休心息念，高掛缽囊，與
J28nB202_p0043c01║山僧同處、同行、同餐、同飲，耕雲釣月，唱沒腔歌，自然
J28nB202_p0043c02║道泰時清，風調雨順。其或隨情變換，逐物升沉，敢保
J28nB202_p0043c03║終年未有歇手在。且今日受齋底意如何垂示？」卓拄
J28nB202_p0043c04║杖，云：「箇裏機關如解會，殊勝莊嚴萃爾躬。」
J28nB202_p0043c05║祈壽，上堂。僧問：「如何是梵勝境？」師云：「峰色晴天見，潮
J28nB202_p0043c06║聲靜夜聞。」「如何是境中人？」師云：「坐底坐，立底立。」進云：
J28nB202_p0043c07║「倘有格外來賓如何相見？」師云：「痛賞一頓。」進云：「承師
J28nB202_p0043c08║指出其中意，不風流處也風流。」師便打。僧喝，師又打。
J28nB202_p0043c09║乃云：「一陽已復五朝，石筍暗地抽條，戶外偶聞笑語，
J28nB202_p0043c10║都云小人道消。逼露娘生面孔，獨立那畔風標，祥光
J28nB202_p0043c11║最是赫奕，奚須萬貫纏腰，慧命法身長不昧，壽山突
J28nB202_p0043c12║出自高超，此乃山僧為俞門韓氏夫人祝壽底意。「只
J28nB202_p0043c13║如古者道『壽量等虛空』，虛空如何可祝壽？『徵況泰岱』，
J28nB202_p0043c14║泰岱如何可量？若非向這裏拶透玄關，往往被十二
J28nB202_p0043c15║時辰使，山僧此者使十二時辰去也。」遂屈指，云：「子丑
J28nB202_p0043c16║寅卯，辰巳午未，申酉戌亥，年年環轉無窮，眉縫倍增
J28nB202_p0043c17║新彩，玉梅破蕊占春先，徹骨馨香不變改。」
J28nB202_p0043c18║化龕，上堂。「生如穿夏衫，死似脫冬襖，穿脫是何人？襖
J28nB202_p0043c19║衫寧久保。聽予言，回頭早，自家受用自家寶，池底金
J28nB202_p0043c20║沙透水明，林間玉葉香風掃。香風掃，摩尼達哩吽癹
J28nB202_p0043c21║吒，射日火輪紅杲杲。」復舉昔有庵主不安，凡見僧便
J28nB202_p0043c22║云：「相救，相救。」洞山到彼訪之，主亦云：「相救。」山云：「甚麼
J28nB202_p0043c23║相救？」主云：「莫是藥山之孫、雲巖嫡子麼？」山云：「不敢。」主
J28nB202_p0043c24║合掌云：「大家相送。」便遷化。師云：「洞山自救不了，惹得
J28nB202_p0043c25║惡水驀頭澆。庵主立地翻身，較來未免輸一著。爭似
J28nB202_p0043c26║自英庵主遷化已兩年矣，今日於烈燄光中不用相
J28nB202_p0043c27║救，只要相送。且相送一句作麼生道？霜華滿路侵衣
J28nB202_p0043c28║裓，疋馬揚鞭莫教遲。」
J28nB202_p0043c29║徐子萬為母李氏延生，請上堂。「兀坐寒窗蝶夢休，藤
J28nB202_p0043c30║條何事賣風流？只因寶婺星光普，攝我高高到上頭。
J28nB202_p0044a01║上頭既到，豈可寂默無言？且就當人本分一著，覿面
J28nB202_p0044a02║舉揚去也。」遂豎起拂，云：「秪者箇輝今耀古，越聖超凡，
J28nB202_p0044a03║先乾坤而不生，後乾坤而不老。不生不老，都從自己
J28nB202_p0044a04║信心中流露將來。所以，四十年前通身富貴，四十年
J28nB202_p0044a05║後滿眼兒孫。大業堂，承一人福澤無窮；瑤池會，享百
J28nB202_p0044a06║歲蟠桃弗盡。靈苗智種天然異，仙李花開子萬春，山
J28nB202_p0044a07║僧與麼舉揚，敢問諸人：還知落處麼？」良久，云：「露柱燈
J28nB202_p0044a08║籠添瑞色，秦山遠翠入簾青。」擊香几，下座。
J28nB202_p0044a09║覲周居士誕日慶懺，并為屠夫人壽，請上堂。「智樂仁
J28nB202_p0044a10║壽，宣尼垂訓，昭然物與民胞，橫渠立言可法。迷謬顛
J28nB202_p0044a11║倒底，往往戕殘物命，弗信因果輪迴，致使仁壽之風
J28nB202_p0044a12║久湮，業報隨身，千生無由解免。「惟我覲翁大居士，具
J28nB202_p0044a13║正知見，為法門內外護，凡生平一舉一動與理相違
J28nB202_p0044a14║者，今已洗心懺摩，并及一飲一食有損夫羽毛鱗甲
J28nB202_p0044a15║生靈者，悉皆痛滌愆，尤仗佛光而普度，即此慈悲所
J28nB202_p0044a16║感、仁恕所通，可以三障永除，自他俱利，而頓入佛祖
J28nB202_p0044a17║聖賢之域也。「如是求壽，則不特壽一身，而且壽一家；
J28nB202_p0044a18║不特壽今時，而且壽後世。巧曆莫能算，滿天星斗煥
J28nB202_p0044a19║文章；滄海未足倫，萬邑衣冠瞻禮樂。瑟琴靜好，金剛
J28nB202_p0044a20║體各各圓成；床第宴安，妙蓮華頭頭露現。「雖然，忽有
J28nB202_p0044a21║箇大闡提人，終日殺生，不受罪、不受懺，汝且道：壽超
J28nB202_p0044a22║何劫？」卓拄杖，云：「久參上士提起日朗霜清，後學禪流
J28nB202_p0044a23║切忌山重水遠。」
J28nB202_p0044a24║喻如法姪送衣，上堂。「彤雲染就，金縷堆成，不假強求，
J28nB202_p0044a25║自然而至。拈來恰好，非短非長，普請諸人，應高著眼。
J28nB202_p0044a26║高著眼，莫疑猜，正令全提遍九垓，笑看白目瞞心漢，
J28nB202_p0044a27║浪擬新條忽振雷。」
J28nB202_p0044a28║臘八，上堂。「『天將降大任是人也，必先苦其心志，勞其
J28nB202_p0044a29║筋骨，餓其體膚』，恁麼說話，權猶主在天人，不得已而
J28nB202_p0044a30║受之。何似當時釋迦老子？棄萬乘尊榮，直入雪山，勞
J28nB202_p0044b01║形忍餓，至六載果滿功圓，於臘八子夜睹明星悟道
J28nB202_p0044b02║而後已，厥後四十九年說法，三百餘會談經，道被西
J28nB202_p0044b03║乾，澤流震旦，此其莫大之任又豈尋常所能比倫哉？
J28nB202_p0044b04║「吾人智慧德相與佛無二，富貴尊榮萬不及伊，為甚
J28nB202_p0044b05║麼貪戀快樂，弗肯力行？逗到逆境現前，各各捫膺自
J28nB202_p0044b06║訴，天乎、人乎，咎將安歸耶？山僧今日試與諸人作箇
J28nB202_p0044b07║撇脫。」驀拈拄杖，云：「釋迦老子來也，就這裏見得諦當，
J28nB202_p0044b08║則不用勞形忍餓六載三年，明星夜夜燦中天，德慧
J28nB202_p0044b09║依然咸具足；倘或未能，要待梅花香撲鼻，除非徹骨
J28nB202_p0044b10║一番寒，是汝諸人莫道山僧相鈍置好。」
J28nB202_p0044b11║歲旦，上堂。「山川舊氣象，人物舊家風，忽地鴻鈞轉般
J28nB202_p0044b12║般便不同。年也新，月也新，山川人物一時新，柳眼含
J28nB202_p0044b13║青梅吐玉，繡堤畫閣起香塵。汝也新，我也新，家風氣
J28nB202_p0044b14║象一齊新，衣冠劍佩如星爛，滿飲椒觴語笑頻。惟有
J28nB202_p0044b15║手中拄杖，長年黑漆漆，也無舊，也無新，也無秋冬與
J28nB202_p0044b16║夏春，敲雲撥月渾閒事，六臂相逢努目瞋。然雖如是，
J28nB202_p0044b17║政當今日亦恰好箇用處，且作麼生用？拈來卓立寶
J28nB202_p0044b18║華座，恭祝檀那福壽臻。」
J28nB202_p0044b19║佛涅槃日，馬闇然追薦明妙翁，上堂。問：「望前望後則
J28nB202_p0044b20║不問，政當望日事如何？」師云：「山僧為居士薦親。」進云：
J28nB202_p0044b21║「一物長靈，何處安著？」師云：「千葉蓮華擎足上。」進云：「眉
J28nB202_p0044b22║毛拶破去也。」師云：「更有祥光涌舌輪。」進云：「雷音吼動
J28nB202_p0044b23║三千界，妙勝光明等月圓。」師云：「記取這一句。」乃云：「生
J28nB202_p0044b24║與瞿曇同條生，死與瞿曇同日死，不生不死顯真常，
J28nB202_p0044b25║坐斷千差無彼此。春風醉碧桃，春月映流水，山僧不
J28nB202_p0044b26║敢暗相瞞，為汝闡揚明妙旨。且政當恁麼時，畢竟歸
J28nB202_p0044b27║何國土？」擊拂子，云：「青蓮萼上標名字，瑪瑙階前結聖
J28nB202_p0044b28║胎。」復舉世尊臨入涅槃，文殊請再轉法輪，世尊咄云：
J28nB202_p0044b29║「吾四十九年住世未嘗說一字，汝請再轉法輪，是吾
J28nB202_p0044b30║曾轉法輪耶？」師頌云：「四十九年來，法輪何曾轉？親口
J28nB202_p0044c01║出親言，有舒復有卷。卷兮點畫全無，舒兮葛藤遍滿，
J28nB202_p0044c02║七佛師，七佛師，末後依然少一槌。」
J28nB202_p0044c03║承宇得嗣，請上堂。僧問：「玉燕投懷符吉夢，明珠入掌
J28nB202_p0044c04║稱歡情，君家積善由來久，滿座春風繞樹青，未審此
J28nB202_p0044c05║時如何？」師云：「大家讚歎有分。」進云：「信是麒麟原有種，
J28nB202_p0044c06║不須摩頂試啼聲。」師云：「居士亦自知恩。」進云：「某甲到
J28nB202_p0044c07║這裏別有長處。」師云：「汝試舉看。」僧提坐具，云：「笑倚五
J28nB202_p0044c08║雲舒老眼，翹看英物早攀光。」師云：「舊語不須拈。」問：「多
J28nB202_p0044c09║子塔前分座，黃梅夜半付衣，從古相傳，燈燈不絕，如
J28nB202_p0044c10║何是相傳底意？」師豎拂云：「秪憑這箇。」進云：「恁麼則萬
J28nB202_p0044c11║象森羅齊點首，人天何處不皈降。」師云：「闍黎莫辜負
J28nB202_p0044c12║他好。」進云：「只如朱居士酬嗣請上堂，未審和尚如何
J28nB202_p0044c13║舉唱？」師云：「向伊道了也。」進云：「可謂一枝沒孔笛，等閒
J28nB202_p0044c14║吹出萬家春。」師云：「一任舉似。」乃云：「無事一身閒，有子
J28nB202_p0044c15║萬事足，是以世間人殷殷祈所欲。春山青，春水綠，今
J28nB202_p0044c16║日聽予酬一曲，吹簫引得鳳雛來，自是庭前多秀竹，
J28nB202_p0044c17║秀竹常扶不老枝，枝枝葉葉遙相續。」拍一拍，云：「且道：
J28nB202_p0044c18║合何韻調？」良久，云：「不干菩薩蠻，亦非清平樂，從教喚
J28nB202_p0044c19║我作天工，佳氣鬱蔥香馥郁。」復拍一拍，下座。
J28nB202_p0044c20║聖墨長老出關，為師壽，上堂。「瞎驢鼻孔自遼天，兩載
J28nB202_p0044c21║圈欄放意眠，忽地翻身忘管帶，輪蹄踏到草堂前。政
J28nB202_p0044c22║當此時，秦溪水涌，梵勝風清，鐘磬交參，主賓互照，是
J28nB202_p0044c23║汝諸人莫有遞相鞭逼者麼？有，則不妨好手手中呈
J28nB202_p0044c24║好手，紅心心裏中紅心；如無，山僧自己賣弄去也。」卓
J28nB202_p0044c25║拄杖，云：「添籌海屋渾閒事，點墨成龍格外奇。」
J28nB202_p0044c26║聖念四旬，兼為師壽，上堂。「初夏日漸長，屋角梅垂彈，
J28nB202_p0044c27║一任少叢林，佛法那怕爛？山僧贏得無事坐石數游
J28nB202_p0044c28║魚，或有時乎？松之間，竹之畔，盡道蕭蕭散散，是箇噇
J28nB202_p0044c29║飯癡僧，誰知浩浩肫肫，十二支干卻解打算？解打算，
J28nB202_p0044c30║汝享遐齡我亦然，不可毀兮不可讚。何以如此？體若
J28nB202_p0045a01║虛空沒涯岸。」
J28nB202_p0045a02║上堂。「荷布青錢，點綴山家富貴；魚翻玉浪，引牽衲子
J28nB202_p0045a03║風騷。千七百則爛葛藤，隨我拈來拈去；四十四年閒
J28nB202_p0045a04║歲月，任他忽變忽遷。何況好友臨筵？羲輪映座，竹林
J28nB202_p0045a05║倍增秀麗，檀室愈見輝煌。闡自己之堅固元辰，不須
J28nB202_p0045a06║比類於龜鶴；證生前之圓明正果，無勞曲喻乎大椿。
J28nB202_p0045a07║山僧恁麼告報，四六文章則不無，若論佛法徹底為
J28nB202_p0045a08║人，總未見得。且如何是徹底為人一句？還委悉麼？頻
J28nB202_p0045a09║將越古超今壽，散與寰瀛慶瑞祥。」
J28nB202_p0045a10║可權請上堂。僧問：「有問有答，無問無答，今日借一問，
J28nB202_p0045a11║和尚還答否？」師良久。僧喝，師云：「且道：是答汝？不答汝？」
J28nB202_p0045a12║僧又喝，師連打兩棒。乃云：「靈靈明明，淈淈𣸩𣸩，打鼓
J28nB202_p0045a13║普請看盡力。說不出、說得出，元來是汝先天物。有等
J28nB202_p0045a14║漢聞與麼道，便云：『我會也。』及乎問伊會箇甚麼？卻又
J28nB202_p0045a15║無言可對、無理可伸。大眾！只此無言可對、無理可伸，
J28nB202_p0045a16║莫是盡力說不出底麼？山僧此者曲垂方便，不圖豎
J28nB202_p0045a17║教扶宗，且要諸人安家樂業。」良久，云：「寅朝洗面，午中
J28nB202_p0045a18║飯黃，熟一爐，經一卷，坐倚松窗待月明，不隨世事滄
J28nB202_p0045a19║桑變。阿呵呵，也好箇時節那。」便下座。
J28nB202_p0045a20║上堂。「一樹榴花紅噴火，數莖荷葉綠搖風，柴扉半掩
J28nB202_p0045a21║無人到，獨坐香添睡鴨中，作境會也不得，作心會也
J28nB202_p0045a22║不得，畢竟如何？」卓拄杖，云：「待汝小窗幽夢醒，方知乳
J28nB202_p0045a23║燕語墻東。」
J28nB202_p0045a24║
J28nB202_p0045a25║
J28nB202_p0045a26║（海鹽縣錢門劉氏，法名超恂，捐貲助刻，祈
J28nB202_p0045a27║父勉甫、母馬氏超鳳偕享遐齡，吉祥如意。）
J28nB202_p0045a28║
J28nB202_p0045a29║
J28nB202_p0045a30║百癡禪師語錄卷第八終