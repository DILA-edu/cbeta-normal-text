J28nB210_p0433b01║伏獅衹園禪師語錄卷下
J28nB210_p0433b02║第一世南嶽讓禪師
J28nB210_p0433b03║師詣曹溪參六祖，祖問：「甚麼處來？」師曰：「嵩山來。」祖曰：
J28nB210_p0433b04║「甚麼物恁麼來？」師無語。遂經八載，忽有省，乃白祖曰：
J28nB210_p0433b05║「某甲有個會處。」祖曰：「作麼生？」師曰：「說似一物即不中。」
J28nB210_p0433b06║祖曰：「還假修證否？」師曰：「修證即不無，染汙即不得。」祖
J28nB210_p0433b07║曰：「秖此不染汙，是諸佛之所護念。汝既如是，吾亦如
J28nB210_p0433b08║是。」頌曰：
J28nB210_p0433b09║染不得兮不似物，豁開正眼露心華。掀天揭地磨今
J28nB210_p0433b10║古，從此源流續不差。
J28nB210_p0433b11║第二世馬祖一禪師
J28nB210_p0433b12║師在衡嶽習坐禪，讓和尚來問曰：「坐禪圖作什麼？」師
J28nB210_p0433b13║曰：「作佛。」讓乃取一磚於菴前石上磨，師曰：「磨作什麼？」
J28nB210_p0433b14║讓曰：「作鏡。」師曰：「磨磚豈得成鏡？」讓曰：「磨磚既不成鏡，
J28nB210_p0433b15║坐禪豈得作佛？」師曰：「如何即是？」讓曰：「如牛駕車，車若
J28nB210_p0433b16║不行，打車即是？打牛即是？」師無對。讓示偈曰：「心地含
J28nB210_p0433b17║諸種，遇澤悉皆萌。三昧華無相，何壞復何成？」師聞，豁
J28nB210_p0433b18║然開悟。
J28nB210_p0433b19║打車即是打牛是，踢脫兩頭隨轉身。薦得磨磚不成
J28nB210_p0433b20║鏡，佛從何立枉勞神。
J28nB210_p0433b21║第三世百丈海禪師
J28nB210_p0433b22║師參馬祖，侍行次，見一群野鴨飛過。祖曰：「是甚麼？」師
J28nB210_p0433b23║曰：「野鴨子。」祖曰：「甚處去？」師曰：「飛過去也。」祖遂搊師鼻，
J28nB210_p0433b24║負痛失聲。祖曰：「又道飛過去也。」師于言下有省。次日，
J28nB210_p0433b25║祖陞堂，眾纔集，師出捲卻席，祖便下座。師隨至方丈，
J28nB210_p0433b26║祖曰：「我適來未曾說話，汝為甚便捲卻席？」師曰：「昨日
J28nB210_p0433b27║被和尚搊得鼻頭痛。」祖曰：「汝昨日向甚處留心？」師曰：
J28nB210_p0433b28║「今日鼻頭又不痛也。」祖曰：「汝深明昨日事。」
J28nB210_p0433b29║一群野鴨飛過去，搊鼻尖頭露本真，哭笑自由隨作
J28nB210_p0433b30║活，無窮應用起家門。
J28nB210_p0433c01║第四世黃檗運禪師
J28nB210_p0433c02║師參馬祖，值祖遷化，時百丈廬於塔傍。師請問平日
J28nB210_p0433c03║得力句，丈舉再參因緣，言：「老僧被馬師一喝，直得三
J28nB210_p0433c04║日耳聾。」師聞舉，不覺吐舌。丈曰：「子後莫承嗣馬祖去
J28nB210_p0433c05║麼？」師曰：「不然。今日因師舉，得見馬祖大機之用，然且
J28nB210_p0433c06║不識馬祖。若嗣馬祖，已後喪我兒孫。」丈曰：「如是，如是。
J28nB210_p0433c07║見與師齊，減師半德；見過于師，方堪傳授。子甚有超
J28nB210_p0433c08║師之見。」
J28nB210_p0433c09║吐舌聞聲三日聾，大機大用立宗風。超師越祖威獰
J28nB210_p0433c10║甚，披露當陽意氣雄。
J28nB210_p0433c11║第五世臨濟玄禪師
J28nB210_p0433c12║師在黃檗會中，第一座令問話，師遂去問：「如何是佛
J28nB210_p0433c13║法的的大意？」檗便打。如是三問，三度被打，遂辭檗參
J28nB210_p0433c14║大愚。愚問：「甚處來？」師曰：「黃檗。」愚曰：「有何言句？」師舉前
J28nB210_p0433c15║話，復云：「不知某甲有過無過？」愚曰：「黃檗恁麼老婆為
J28nB210_p0433c16║汝徹困，猶覓過在？」師于言下大悟，曰：「元來黃檗佛法
J28nB210_p0433c17║無多子。」愚搊住曰：「者尿床鬼子，適來道有過無過，而
J28nB210_p0433c18║今又道佛法無多子。汝見箇什麼道理？速道！速道！」師
J28nB210_p0433c19║於愚脅下築三拳，愚拓開曰：「汝師黃檗，非干我事。」師
J28nB210_p0433c20║回舉前話，檗曰：「大愚老漢饒舌，待來痛與一頓。」師曰：
J28nB210_p0433c21║「說甚待來，即今便打。」遂掌。檗曰：「有風顛漢來者裡捋
J28nB210_p0433c22║虎鬚。」師便喝。檗曰：「侍者！引這風顛漢參堂去。」
J28nB210_p0433c23║三遭痛棒未開眸，一見高安當下休。有意氣時添意
J28nB210_p0433c24║氣，當仁不讓轉風流。
J28nB210_p0433c25║第六世興化獎禪師
J28nB210_p0433c26║師初參臨濟充侍者，後在三聖會中，嘗曰：「我向南方
J28nB210_p0433c27║行腳一遭，拄杖頭不曾撥著一箇會佛法的人。」聖聞
J28nB210_p0433c28║問曰：「汝具箇甚麼眼便恁麼道？」師喝。聖曰：「須是汝始
J28nB210_p0433c29║得。」後到大覺為院主，覺曰：「聞汝道向南方行腳一遭，
J28nB210_p0433c30║拄杖頭不曾撥著一箇會佛法底人。汝憑箇什麼道
J28nB210_p0434a01║理與麼道？」師喝，覺便打；師又喝，覺又打。來日從法堂
J28nB210_p0434a02║前過，覺乃云：「院主！我直下疑汝昨日兩喝。」師又喝，覺
J28nB210_p0434a03║又打；師再喝，覺又打。師曰：「某甲于三聖師兄處學得
J28nB210_p0434a04║賓主句，總被師兄折倒了也，願與某甲箇安樂法門。」
J28nB210_p0434a05║覺曰：「者瞎漢來這裏納敗闕，脫下衲衣痛與一頓。」師
J28nB210_p0434a06║於言下薦得臨濟先師於黃檗處喫棒底道理。開堂
J28nB210_p0434a07║拈香云：「此炷香本為三聖師兄，三聖于我太孤；本為
J28nB210_p0434a08║大覺師兄，大覺於我太賒。不如供養臨濟先師。」
J28nB210_p0434a09║未悟先誇賣口頭，親逢毒手瞎雙眸。棒頭薦得先師
J28nB210_p0434a10║旨，脫下衲衣始自休。
J28nB210_p0434a11║第七世南院顒禪師
J28nB210_p0434a12║上堂，云：「赤肉團上，壁立千仞。」時有僧問：「赤肉團上，壁
J28nB210_p0434a13║立千仞，豈不是和尚道？」師曰：「是。」僧便掀倒禪床。師曰：
J28nB210_p0434a14║「汝看者瞎驢亂作。」僧擬議，師便打趁。
J28nB210_p0434a15║壁立高巍赤肉團，通身慶快露全斑，瞎驢亂作打教
J28nB210_p0434a16║出，後代兒孫棒下翻。
J28nB210_p0434a17║第八世風穴沼禪師
J28nB210_p0434a18║師參南院，院問：「南方一棒作麼商量？」師曰：「作奇特商
J28nB210_p0434a19║量。」師卻問：「此間一棒作麼商量？」院拈拄杖曰：「棒下無
J28nB210_p0434a20║生忍，臨機不見師。」師於言下大徹玄旨。郢州守請師
J28nB210_p0434a21║上堂，云：「祖師心印，狀似鐵牛之機，去即印住，住即印
J28nB210_p0434a22║破。秪如不去不住，印即是？不印即是？」時盧陂長老出
J28nB210_p0434a23║問：「某甲有鐵牛之機，請師不搭印。」師曰：「慣釣鯨鯢澄
J28nB210_p0434a24║巨浸，卻嗟蛙步𩥇泥沙。」陂佇思，師喝曰：「長老何不進
J28nB210_p0434a25║語？」陂擬議，師打一拂子，曰：「還記得話頭麼？」陂擬開口，
J28nB210_p0434a26║師又打一拂子。守曰：「信知佛法與王法一般。」師曰：「見
J28nB210_p0434a27║何道理？」守曰：「當斷不斷，反招其亂。」師便下座。
J28nB210_p0434a28║一棒當頭絕覆藏，髑髏擊透體全彰，無生語下徹心
J28nB210_p0434a29║印，贏得佳聲滿大唐。
J28nB210_p0434a30║第九世首山念禪師
J28nB210_p0434b01║師常密誦《法華經》，晚於風穴會中，一日侍立次，穴乃
J28nB210_p0434b02║垂涕告之曰：「不幸臨濟之道，至我將墜于地矣。」師曰：
J28nB210_p0434b03║「觀此一眾，豈無人耶？」穴曰：「聰明者多，見性者少。」師曰：
J28nB210_p0434b04║「如某者如何？」穴曰：「吾雖望子之久，猶恐耽著此經，不
J28nB210_p0434b05║能放下。」師曰：「此亦可事，願聞其要。」穴遂上堂，舉世尊
J28nB210_p0434b06║以青蓮目顧大眾，乃曰：「正當恁麼時，說箇什麼？若道
J28nB210_p0434b07║不說而說，又是埋沒先聖。且道說箇什麼？」師拂袖而
J28nB210_p0434b08║退。穴擲拄杖歸方丈。侍僧曰：「念法華因甚不袛對和
J28nB210_p0434b09║尚？」穴曰：「念會也。」次日同真園頭上問訊，穴曰：「作麼生
J28nB210_p0434b10║是世尊不說說？」真曰：「鵓鳩樹上鳴。」穴曰：「汝作許多癡
J28nB210_p0434b11║福作麼？何不體究言句？」又問師，師曰：「動容揚古路，不
J28nB210_p0434b12║墮悄然機。」穴謂真曰：「何不看念法華下語？」
J28nB210_p0434b13║青蓮目顧示何言，拂袖歸來話已圓，不墮悄然揚古
J28nB210_p0434b14║路，靈山一脈古今然。
J28nB210_p0434b15║第十世汾陽昭禪師
J28nB210_p0434b16║師歷參知識，最後到首山，問：「百丈捲席，意旨如何？」山
J28nB210_p0434b17║曰：「龍袖拂開全體現。」師曰：「師意如何？」山曰：「象王行處
J28nB210_p0434b18║絕狐蹤。」師于言下大悟，曰：「萬古碧潭空界月，再三撈
J28nB210_p0434b19║摝始應知。」有問曰：「見何道理，便爾自肯？」師曰：「正是我
J28nB210_p0434b20║放身命處。」
J28nB210_p0434b21║撒手披襟獨得歸，象王行處絕無依。閫居三十年曾
J28nB210_p0434b22║出，道滿乾坤徹四維。
J28nB210_p0434b23║第十一世石霜圓禪師
J28nB210_p0434b24║師謁汾陽，每見必詬罵，或毀詆諸方，及有所訓，皆流
J28nB210_p0434b25║俗鄙事。一夕，訴曰：「自至法席，不蒙指示，念歲月飄忽，
J28nB210_p0434b26║己事未明，有失出家之利。」語未卒，汾叱曰：「是惡知識，
J28nB210_p0434b27║敢裨販我。」怒，舉杖逐之。師擬伸救，汾掩其口，乃大悟
J28nB210_p0434b28║曰：「是知臨濟道出常情。」
J28nB210_p0434b29║諸方詆毀驗來由，掩口知情大悟休。一劍一鞋一盆
J28nB210_p0434b30║水，英靈觸著命難留。
J28nB210_p0434c01║第十二世揚岐會禪師
J28nB210_p0434c02║師久依慈明，每咨參，明曰：「庫司事繁，且去。」他日又問，
J28nB210_p0434c03║明曰：「監院異時兒孫遍天下在，何用忙為？」一日明出，
J28nB210_p0434c04║師偵之，徑搊住曰：「者老漢，今日須與我說，不說打汝
J28nB210_p0434c05║去。」明曰：「知是般事便休。」語未卒，師大悟。一日，明上堂，
J28nB210_p0434c06║師問：「幽鳥語喃喃，辭雲入亂峰時如何？」明曰：「吾行荒
J28nB210_p0434c07║草裏，汝又入深村。」師曰：「官不容針，更借一問。」明便喝，
J28nB210_p0434c08║師曰：「好喝！」明又喝，師亦喝，明連喝兩喝，師禮拜，明曰：
J28nB210_p0434c09║「此事是箇人方能擔荷。」師拂袖便行。
J28nB210_p0434c10║庫司事繁云且去，搊住慈明不放開，禮拜泥途能荷
J28nB210_p0434c11║擔，兒孫遍界果奇哉。
J28nB210_p0434c12║第十三世白雲端禪師
J28nB210_p0434c13║師參揚岐，岐問：「受業師為誰？」師曰：「茶陵郁和尚。」岐曰：
J28nB210_p0434c14║「聞伊遭攧有省，作偈甚奇，能記否？」師誦偈，岐笑而趨
J28nB210_p0434c15║起，師愕然，通夕不寐。黎明咨決，適歲暮，岐曰：「汝見昨
J28nB210_p0434c16║日打毆儺者麼？」師曰：「見。」岐曰：「汝一籌不及渠。」師復駭
J28nB210_p0434c17║問，岐曰：「渠愛人笑，汝怕人笑？」師大悟。後出世，上堂曰：
J28nB210_p0434c18║「乾坤之內，宇宙之間，中有一寶，秘在形山。大眾！眼在
J28nB210_p0434c19║鼻上，腳在肚下，且道寶在甚處？」良久，云：「人面不知何
J28nB210_p0434c20║處去？桃花依舊笑春風。」
J28nB210_p0434c21║笑裏藏鋒一夜愁，毆儺打處豁雙眸，形山有寶難描
J28nB210_p0434c22║畫，徹體風流孰可儔？
J28nB210_p0434c23║第十四世五祖演禪師
J28nB210_p0434c24║師謁白雲，問南泉摩尼珠話，雲叱之，師領悟。獻投機
J28nB210_p0434c25║偈曰：「山前一片閒田地，又手叮嚀問祖翁。幾度賣來
J28nB210_p0434c26║還自買，為憐松竹引清風。」雲令掌磨事。未幾，雲語曰：
J28nB210_p0434c27║「有數禪客自廬山來，皆有悟入處。教伊說亦說得，舉
J28nB210_p0434c28║因緣亦明得，教伊下語亦下得，秖是未在。」師疑，自計
J28nB210_p0434c29║曰：「既悟了說得明得，如何卻未在？」遂參究累日，忽省
J28nB210_p0434c30║悟，從前寶惜，一時放下。走見雲，雲為手舞足蹈，師亦
J28nB210_p0435a01║一笑而已。後曰：「吾因茲出一身白汗，便明得下載清
J28nB210_p0435a02║風。」
J28nB210_p0435a03║下載清風悟入真，投機偈語獻來親。故鄉田地還身
J28nB210_p0435a04║買，一笑分明無事人。
J28nB210_p0435a05║第十五世圓悟勤禪師
J28nB210_p0435a06║師為五祖侍者。一日，部使問道，祖曰：「提刑少時曾讀
J28nB210_p0435a07║小艷詩否？有兩句頗相近：『頻呼小玉元無事，秖要檀
J28nB210_p0435a08║郎認得聲。』」使應諾諾，祖曰：「且仔細。」師問：「提刑會否？」祖
J28nB210_p0435a09║曰：「他秖認得聲。」師曰：「秖要檀郎認得聲。他既認得聲，
J28nB210_p0435a10║為甚卻不是？」祖曰：「如何是祖師西來意？庭前柏樹子
J28nB210_p0435a11║聻？」師忽有省，遽出，見雞飛上欄杆，鼓翅而鳴，復自謂
J28nB210_p0435a12║曰：「此豈不是聲？」遂袖香入室，通所得，呈偈曰：「金鴨香
J28nB210_p0435a13║消錦繡幃，笙歌叢裏醉扶歸。少年一段風流事，秖許
J28nB210_p0435a14║佳人獨自知。」乃遍謂山中耆宿云：「我侍者參得禪也。」
J28nB210_p0435a15║小豔詩聞省舊顏，西來庭柏徹根源。色聲堆上開真
J28nB210_p0435a16║眼，始信壺中別有天。
J28nB210_p0435a17║第十六世虎丘隆禪師
J28nB210_p0435a18║師謁圓悟，悟問：「見見之時，見非是見，見猶離見，見不
J28nB210_p0435a19║能及。」舉拳曰：「還見麼？」師曰：「見。」悟曰：「頭上安頭。」師聞，脫
J28nB210_p0435a20║然契證。悟叱曰：「見箇甚麼？」師曰：「竹密不妨流水過。」悟
J28nB210_p0435a21║肯之。有問曰：「隆藏主柔易若此，何能為哉？」悟曰：「瞌睡
J28nB210_p0435a22║虎耳。」
J28nB210_p0435a23║舉起拳頭驗作家，見安頭上契非差，威獰睡虎全牙
J28nB210_p0435a24║爪，竹密通流水拍涯。
J28nB210_p0435a25║第十七世應菴華禪師
J28nB210_p0435a26║師參虎丘未半載，頓明大事。後住歸宗日，大慧在梅
J28nB210_p0435a27║陽，有僧傳師垂示語句，慧見之，極口稱嘆，以偈寄曰：
J28nB210_p0435a28║「坐斷金輪第一峰，千妖百怪自潛蹤。年來又得真消
J28nB210_p0435a29║息，報道揚岐正脈通。」其歸重如此。虎丘忌日，師拈香
J28nB210_p0435a30║云：「平生沒興，撞著者無意智老和尚，做盡伎倆，湊泊
J28nB210_p0435b01║不得。從此卸卻干戈，隨分著衣喫飯。二十年來，坐曲
J28nB210_p0435b02║彔木，懸羊頭，賣狗肉，知他有甚憑據？雖然，一年一度
J28nB210_p0435b03║燒香日，千古令人恨轉深。」
J28nB210_p0435b04║虎丘半載明機用，幾度燒香恨莫窮。坐斷金輪通正
J28nB210_p0435b05║脈，聞聲若箇不朦朧。
J28nB210_p0435b06║第十八世密菴傑禪師
J28nB210_p0435b07║師參應菴，一日，菴問：「如何是正法眼？」師遽答曰：「破砂
J28nB210_p0435b08║盆。」菴頷之。未幾，辭回省覲，菴以偈送曰：「大徹投機句，
J28nB210_p0435b09║當陽廓頂門，相從今四載，徵詰洞無痕。雖未付缽袋，
J28nB210_p0435b10║氣宇吞乾坤，卻把正法眼，喚作破砂盆。此行將省覲，
J28nB210_p0435b11║切忌便躲跟，吾有末後句，待歸要汝遵。」
J28nB210_p0435b12║破砂盆是正法眼，覷卻乾坤氣宇吞，徵詰無痕超今
J28nB210_p0435b13║古，機投徹後更誰遵？
J28nB210_p0435b14║第十九世破菴先禪師
J28nB210_p0435b15║師參密菴於靈隱，師分座，有道者請益，曰：「猢猻子捉
J28nB210_p0435b16║不住，願垂開示。」師曰：「用捉作麼？如風吹水，自然成紋。」
J28nB210_p0435b17║胡孫請益事如何？用捉他時是什麼？覿面當機渾活
J28nB210_p0435b18║潑，如風吹水自成波。
J28nB210_p0435b19║第二十世無準範禪師
J28nB210_p0435b20║師謁靈隱，時破菴居第一座。同遊石筍菴，有道者請
J28nB210_p0435b21║益胡孫子話，師侍傍大悟。後開法，拈香供破菴。
J28nB210_p0435b22║侍傍忽聽胡孫話，瑩徹心源契己躬，㘞地一聲皆歷
J28nB210_p0435b23║落，一香供報破菴翁。
J28nB210_p0435b24║第二十一世雪巖欽禪師
J28nB210_p0435b25║師初看臨濟三頓棒話，一夕上蒲團有省。後在無準
J28nB210_p0435b26║會中，每遇入室，舉主人公便可𨁝跳，舉衲僧巴鼻、佛
J28nB210_p0435b27║祖爪牙，更無下口處。經十年，偶佛殿前行，忽抬頭見
J28nB210_p0435b28║一株古柏，觸著向來所得境界，和底一時颺下，始見
J28nB210_p0435b29║徑山老人立地處，正好三十拄杖。
J28nB210_p0435b30║衲僧巴鼻見還難，忽爾抬眸和底翻，觸散礙膺緣古
J28nB210_p0435c01║柏，老人立地不囊藏。
J28nB210_p0435c02║第二十二世高峰妙禪師
J28nB210_p0435c03║師參雪巖，凡入，巖便問：「誰與汝拖者死屍來？」隨即打
J28nB210_p0435c04║出。一日，因睹五祖真贊云：「百年三萬六千朝，反覆元
J28nB210_p0435c05║來是者漢。」忽然打破疑情。一日，巖問：「日間浩浩時作
J28nB210_p0435c06║得主麼？」師曰：「作得主。」巖曰：「睡夢中作得主麼？」師曰：「作
J28nB210_p0435c07║得主。」巖曰：「正睡著時，無夢無想，無見無聞，主在甚麼
J28nB210_p0435c08║處？」師直得無言可對，無理可伸，遂奮志入龍鬚。越五
J28nB210_p0435c09║載，偶同宿友推枕墮地作聲，廓然大徹，自謂如在網
J28nB210_p0435c10║羅中跳出，元來秖是舊時人，不改舊時行履處。自此
J28nB210_p0435c11║安邦定國，天下太平，一念無為，十方坐斷。
J28nB210_p0435c12║無夢無想主人公，凝然逼塞太虛空。忽然枕墮疑團
J28nB210_p0435c13║破，沙界全容巖洞中。
J28nB210_p0435c14║第二十三世中峰本禪師
J28nB210_p0435c15║師初觀流泉有省，詣高峰求證，峰打趁。既而民間訛
J28nB210_p0435c16║傳官選童男女，師因問：「忽有人來問和尚討童男女
J28nB210_p0435c17║時如何？」峰曰：「我但度竹篦子與他。」師于言下徹法源
J28nB210_p0435c18║底。於是峰書真贊付師曰：「我相不思議，佛祖莫能視。
J28nB210_p0435c19║獨許不肖兒，見得半邊鼻。」
J28nB210_p0435c20║有人來問討童男，度卻竹篦徹法源，妙用潑天全殺
J28nB210_p0435c21║活，半邊鼻子見機先。
J28nB210_p0435c22║第二十四世千巖長禪師
J28nB210_p0435c23║師見中峰參狗子無佛性話，因聞雀聲有省，具陳悟
J28nB210_p0435c24║因。峰斥之，師憤然。夜半，忽鼠翻貓飯器，墮地有聲，恍
J28nB210_p0435c25║然開悟。往質峰，峰問：「趙州何故云無？」師曰：「鼠食貓飯。」
J28nB210_p0435c26║峰曰：「未在。」師曰：「飯器破矣。」峰曰：「破後如何？」師曰：「築碎
J28nB210_p0435c27║方甓。」峰乃微笑，囑曰：「汝宜善自護持，棲遯巖穴。時節
J28nB210_p0435c28║若至，其理自彰。」
J28nB210_p0435c29║鼠翻貓飯發真機，築碎方甓覺笑微。活計千巖都打
J28nB210_p0435c30║破，伏龍時至復傳衣。
J28nB210_p0436a01║第二十五世萬峰蔚禪師
J28nB210_p0436a02║師謁千巖，巖問：「將什麼與老僧相見？」師豎拳云：「者裏
J28nB210_p0436a03║與和尚相見。」巖曰：「死了燒了，向何處安身立命？」師曰：
J28nB210_p0436a04║「漚生漚滅水還在，風息波平月映潭。」一日，普請斫松
J28nB210_p0436a05║次，師拈圓石作獻珠狀，曰：「請和尚酬價。」巖曰：「不值半
J28nB210_p0436a06║文錢。」師曰：「瞎！」巖曰：「我也瞎，你也瞎。」師曰：「瞎！瞎！」後充第
J28nB210_p0436a07║一座。一日，巖上堂，舉：「無風荷葉動，必定有魚行。」師震
J28nB210_p0436a08║威一喝，拂袖便行。巖示偈曰：「鬱鬱黃花滿目秋，白雲
J28nB210_p0436a09║端坐碧峰頭。無賓主句輕拈出，一喝千江水逆流。」
J28nB210_p0436a10║獻石呈珠請價酬，千江一喝水橫流，無賓主句輕敲
J28nB210_p0436a11║破，透脫無依得自由。
J28nB210_p0436a12║第二十六世寶藏持禪師
J28nB210_p0436a13║師參萬峰，峰付偈曰：「大愚脅下痛還拳，三要三玄絕
J28nB210_p0436a14║正偏。臨濟窟中獅子子，燈燈續焰古今傳。」
J28nB210_p0436a15║三要三玄絕正偏，高安灘上痛還拳。師承從此流真
J28nB210_p0436a16║脈，臨濟兒孫遍大千。
J28nB210_p0436a17║第二十七世東明旵禪師
J28nB210_p0436a18║師因睹松有省，依寶藏。一日，藏問：「心不是佛，智不是
J28nB210_p0436a19║道，汝如何會？」師向前問訊，叉手而立。藏呵曰：「汝在此
J28nB210_p0436a20║許多時，還作者箇見解？」師乃發憤。至次日，驀然徹法
J28nB210_p0436a21║源底。遂呈偈曰：「一拳打破太虛空，百億須彌不露蹤。
J28nB210_p0436a22║借問箇中誰是主？扶桑迸出一輪紅。」
J28nB210_p0436a23║廢寢忘餐未現前，虛空打破脫廉纖。翻天覆地無回
J28nB210_p0436a24║互，日湧扶桑道播傳。
J28nB210_p0436a25║第二十八世海舟慈禪師
J28nB210_p0436a26║師初參萬峰有省，遂廬于洞庭山。後一僧排其見解，
J28nB210_p0436a27║師棄菴謁東明。一日，明問：「曾見人否？」師曰：「見萬峰。」明
J28nB210_p0436a28║曰：「萬峰即今在什麼處？」師罔然。明曰：「恁麼則何曾見
J28nB210_p0436a29║萬峰？」師歸寮三晝夜，寢食俱忘，偶燈繩斷墮地，廓然
J28nB210_p0436a30║大悟。詣關前呈悟由，明曰：「老闍黎承嗣萬峰去。」師曰：
J28nB210_p0436b01║「和尚為我打徹，豈得承嗣萬峰？」明遂出關，陞座曰：「瞿
J28nB210_p0436b02║曇有意向誰傳？迦葉無端開笑顏。到此豈容七佛長？
J28nB210_p0436b03║文殊面赤也茫然。今朝好笑東明事，千古令人費唾
J28nB210_p0436b04║涎。幸得海公忘我我，濟宗一派續綿綿。」擲拄杖云：「千
J28nB210_p0436b05║斤擔子方全付，玄要如今拄杖談。」以拂子擊三擊，下
J28nB210_p0436b06║座。
J28nB210_p0436b07║香燈隨地絕追求，打徹骷髑當下休。大海漁舟千浪
J28nB210_p0436b08║湧，滹沱一脈鎮長流。
J28nB210_p0436b09║第二十九世寶峰瑄禪師
J28nB210_p0436b10║師因海舟造塔院，斧傷足有省，乃充火頭。一日，負柴，
J28nB210_p0436b11║舟見曰：「將棘刺去作什麼？」師曰：「是柴。」舟大笑曰：「是柴，
J28nB210_p0436b12║將去燒卻。」師遂起疑，力參究。偶被火燎眉面痛，取鏡
J28nB210_p0436b13║炤之，忽大悟，作偈呈舟，舟便打。師奪杖曰：「這條六尺
J28nB210_p0436b14║竿，幾年不用，今日又要重拈。」舟乃笑。師又呈偈曰：「棒
J28nB210_p0436b15║頭著處血痕斑，笑裏藏刀仔細看。不是英靈真漢子，
J28nB210_p0436b16║死人喫棒舞喃喃。」舟曰：「即此偈語，可紹吾宗。」
J28nB210_p0436b17║抽釘拔楔驗來由，拂袖行時出格流。踞坐金陵傳正
J28nB210_p0436b18║脈，猙龍虓虎一齊收。
J28nB210_p0436b19║第三十世天奇瑞禪師
J28nB210_p0436b20║師事能和尚，即令看一歸何處。後聞山鹿叫喚，會得
J28nB210_p0436b21║日用之中無不是語。往南京，過單縣，偶行間如夢而
J28nB210_p0436b22║醒，始覺從前所悟所證一場懡㦬。乃參寶峰，問：「什麼
J28nB210_p0436b23║處來？」曰：「北京。」峰曰：「只在北京，別有去處。」師曰：「隨方瀟
J28nB210_p0436b24║灑。」峰曰：「曾到四川否？」曰：「曾到。」峰曰：「四川境界與此間
J28nB210_p0436b25║境界如何？」曰：「江山雖異，風月一般。」峰豎拳曰：「還有這
J28nB210_p0436b26║箇麼？」曰：「無。」峰曰：「因甚卻無？」曰：「非我境界。」峰曰：「如何是
J28nB210_p0436b27║你境界？」曰：「諸佛不能識，誰敢強安名？」峰曰：「汝豈不是
J28nB210_p0436b28║著空？」曰：「終不向鬼窟裏作活計。」峰曰：「西天九十六種
J28nB210_p0436b29║外道，你是第一。」師拂袖便出，乃付偈曰：「濟山棒喝如
J28nB210_p0436b30║輕觸，殺活從茲手眼親。聖解凡情俱坐斷，曇花猶放
J28nB210_p0436c01║一枝新。」
J28nB210_p0436c02║諸佛誰將名強安？徹心見膽是何般？濟山棒喝從今
J28nB210_p0436c03║觸，凡聖俱空只恁看。
J28nB210_p0436c04║第三十一世絕學聰禪師
J28nB210_p0436c05║師參天奇，奇問：「在世忘世是如何？」師曰：「了物非物。」奇
J28nB210_p0436c06║曰：「在念忘念是如何？」師曰：「於心無心。」奇曰：「心物俱忘
J28nB210_p0436c07║是如何？」師曰：「華山高突太行峨。」後居隨州關子嶺龍
J28nB210_p0436c08║泉寺，為開山第一世。僧問：「如何是本來面目？」師曰：「石
J28nB210_p0436c09║香亭。」僧曰：「便恁麼去時如何？」師曰：「喪卻了也。」
J28nB210_p0436c10║本來面目石香亭，絕跡無私遍界行。心物俱忘是何
J28nB210_p0436c11║物，標名圓相見精靈。
J28nB210_p0436c12║第三十二世笑巖寶禪師
J28nB210_p0436c13║師參絕學，便問：「十聖三賢已全聖智，如何道不明斯
J28nB210_p0436c14║旨？」學厲聲曰：「十聖三賢爾已知，如何是斯旨？速道！」師
J28nB210_p0436c15║下語不契。一日洗菜次，偶一莖菜墮水，逐水圜轉捉
J28nB210_p0436c16║不著，忽有省，喜躍攜籃歸。學見便問：「是什麼？」師曰：「一
J28nB210_p0436c17║籃菜。」學曰：「何不別道一句？」師曰：「請和尚別問來。」後圍
J28nB210_p0436c18║爐次，學問：「人人有箇本來父母，汝之父母即今在什
J28nB210_p0436c19║麼處？」師曰：「一火焚卻。」學曰：「恁麼則汝無父母那？」師曰：
J28nB210_p0436c20║「有即有，佛眼覷不見。」學曰：「汝還見麼？」師曰：「亦不見。」學
J28nB210_p0436c21║曰：「為甚不見？」師曰：「若見即非真父母。」呈偈曰：「本來真
J28nB210_p0436c22║父母，歷劫不曾離。起坐承他力，寒溫亦共知。相逢不
J28nB210_p0436c23║相見，相見不相識。為問今何在？分明舉似師。」學肯之。
J28nB210_p0436c24║一莖菜葉圜流轉，觸著通身白汗流，堪紹吾宗憑半
J28nB210_p0436c25║偈，一燈續焰萬燈浮。
J28nB210_p0436c26║第三十三世幻有傳禪師
J28nB210_p0436c27║師聞燈花爆聲有省，遂謁笑巖求證。巖曰：「汝將從前
J28nB210_p0436c28║得力處說來。」師具實語，中間巖驀趯出隻履曰：「向者
J28nB210_p0436c29║裏道一句看。」遂將師話一時打斷。師通夕不寐，明晨
J28nB210_p0436c30║立簷下，巖見召師，師回顧，巖翹一足作修羅障日月
J28nB210_p0437a01║勢，師當下脫然。
J28nB210_p0437a02║一鞋趯出有來由，打斷話頭當處休，正脈曹溪親囑
J28nB210_p0437a03║付，乾坤爍破禹門秋。
J28nB210_p0437a04║第三十四世密雲悟禪師
J28nB210_p0437a05║師因挑柴過一山灣，忽見一堆柴突露面前，有省，遂
J28nB210_p0437a06║依幻有和尚脫白。幻每罵詈，師慚悶交感。一日城歸，
J28nB210_p0437a07║過銅棺山頂，忽覺情與無情煥然等現，正所謂大地
J28nB210_p0437a08║平沉底境界。時幻遷北京，師往覲，幻問：「汝有新會處
J28nB210_p0437a09║否？」師曰：「一人有慶，萬民樂業。」幻曰：「汝又作麼生？」師曰：
J28nB210_p0437a10║「某甲得得來省覲和尚。」幻曰：「念子遠來，放汝三十棒。」
J28nB210_p0437a11║師抽身便出。幻囑師扶佛法，師呈偈曰：「若論某甲扶
J28nB210_p0437a12║佛法，任他○○○○○。都來總與三十棒，莫道分明
J28nB210_p0437a13║為賞罰。」
J28nB210_p0437a14║平沉大地震雷轟，情與無情歷歷明，太白峰頭行正
J28nB210_p0437a15║令，宗風千古振家聲。
J28nB210_p0437a16║第三十五世石車乘禪師
J28nB210_p0437a17║師初在龍居，聞僧舉：「不思善，不思惡，正恁麼時，那箇
J28nB210_p0437a18║是明上座本來面目？」忽有省。後參金粟，粟問曰：「那裏
J28nB210_p0437a19║來？」師云：「雲門。」粟曰：「幾時起身？」師打圓相。粟曰：「莫亂統。」
J28nB210_p0437a20║師云：「千里同風，特來喫痛棒。」粟曰：「既千里同風，到這
J28nB210_p0437a21║裏作麼？」師翹左足。粟曰：「未在。」師翹右足。粟曰：「錯也。」師
J28nB210_p0437a22║云：「風吹別調中。」一日，粟舉：「世尊拈花，迦葉微笑。」問師，
J28nB210_p0437a23║師曰：「白日穿針。」粟連棒打出，師乃大悟，始見世尊拈
J28nB210_p0437a24║花、臨濟痛棒，一切差別無不了了。粟許之，云：「大有見
J28nB210_p0437a25║處。」後粟赴黃檗，請師繼席開法。
J28nB210_p0437a26║拈花微笑露言前，電捲星馳一著先，白棒當陽施妙
J28nB210_p0437a27║用，燈燈相續古今傳。
J28nB210_p0437a28║
J28nB210_p0437a29║
J28nB210_p0437a30║
J28nB210_p0437b01║伏獅袛園剛禪師行狀
J28nB210_p0437b02║師諱行剛，號袛園，浙江嘉興府嘉興縣人。俗姓胡，父
J28nB210_p0437b03║字養素，母高氏、陶氏，師蓋陶出也。師自幼樸實，好念
J28nB210_p0437b04║佛，晨夕禮拜。歲十八，適庠生常公振，未期而寡。翁姑
J28nB210_p0437b05║在堂，盡心奉事。一日，忽思光陰迅速，空住閻浮，生死
J28nB210_p0437b06║到來，將何作主？愁悶日增，以不能參請知識為愧。日
J28nB210_p0437b07║夜精勤，長跪佛前，願此生得成正果。父母止生師一
J28nB210_p0437b08║人，惜如掌珠，誨勿茹齋。師于是絕飲食，父母憫之，方
J28nB210_p0437b09║隨師意。其年二十六歲，參天慈老師，依慈行為師。三
J28nB210_p0437b10║十一歲，父喪。三十三歲，往金粟參密老和尚。師問云：
J28nB210_p0437b11║「那裏是我安身立命處？」老和尚云：「念汝遠來，放汝三
J28nB210_p0437b12║十棒。」師禮拜退。自此以後，只體究「那裏是我安身立
J28nB210_p0437b13║命？」亦無入頭處。終日悶悶不樂，自惜空過時光。三十
J28nB210_p0437b14║四歲，喪母，決志出家。所有屋產衣飾等，一切俱捨。翁
J28nB210_p0437b15║姑兄嫂，留師不住。父母墓傍，向有祠屋，師又增置數
J28nB210_p0437b16║楹，棲身參究，立誓不往俗家。三十五歲，薙髮，復往金
J28nB210_p0437b17║粟密老和尚座下，受具足戒。師問：「心如杲日時如何？」
J28nB210_p0437b18║密云：「你曾悟麼？」師云：「實未究竟，求和尚慈悲開示。」密
J28nB210_p0437b19║連打三棒，師禮拜退。往鹽官，參二宮慈菴老師，求開
J28nB210_p0437b20║示。菴指參萬法歸一，一歸何處？久無入頭。菴云：「你因
J28nB210_p0437b21║緣恐不在我處，可往金粟參石車和尚。」師從之，其年
J28nB210_p0437b22║三十有六。粟問：「你一向作甚麼？」師云：「參萬法歸一。」粟
J28nB210_p0437b23║云：「一歸何處？」師云：「不會，求和尚開示。」師打云：「你死了、
J28nB210_p0437b24║燒了向何處安身立命？」師遂跪粟前討箇落處，粟連
J28nB210_p0437b25║打云：「今日畢竟要你還我落處。」師云：「我實不會。」粟云：
J28nB210_p0437b26║「你是箇靈利漢，有甚不了？」師云：「只是不會。」粟云：「你參
J28nB210_p0437b27║父母未生前本來面目去。」師領話，又參一年，復謁粟，
J28nB210_p0437b28║亦無下口處。粟云：「你過了一年，原是這般模樣。」甚是
J28nB210_p0437b29║不悅，復云：「你從今此去若不大悟，不用見我。」師從此
J28nB210_p0437b30║回菴，七日為限，痛切追究，自恨愚拙，向佛痛哭睡魔，
J28nB210_p0437c01║又重將戒衣頂戴跪于佛前，遇境逢緣初不放過，晝
J28nB210_p0437c02║夜逼拶不得透脫。一日，正坐時，如暗室中忽見白日，
J28nB210_p0437c03║須臾又被浮雲遮卻，蓋工夫太急，不惜身命。一日，吐
J28nB210_p0437c04║紅三碗，飲食不進，其工夫實不放過，雖省發數次，本
J28nB210_p0437c05║參尚未覷破。又往金粟坐次，粟問慈行師：「你看那則
J28nB210_p0437c06║公案？」慈答云：「參誰字？」師在傍有省，遂答云：「問是誰？答
J28nB210_p0437c07║是誰？穿衣喫飯任施為。」粟云：「你主人公在甚麼處安
J28nB210_p0437c08║身立命？」師乃頓足。粟云：「你死了、燒了又作麼生？」師豎
J28nB210_p0437c09║拳，粟便打。師云：「和尚死了、燒了在甚麼處？」粟云：「海底
J28nB210_p0437c10║起紅塵。」師禮拜。粟云：「見處也好，未曾透脫。」師遂回菴
J28nB210_p0437c11║禁足，自己立誓：「若不透脫，決定不休。」二六時中切切
J28nB210_p0437c12║追究。於此漸漸得力，正在疑中，忽然裂破話頭，遂作
J28nB210_p0437c13║偈云：「父母未生前，虛凝湛寂圓；本來無欠少，雲散露
J28nB210_p0437c14║青天。」其年三十八歲。一日午間，剃頭下單，立地面前，
J28nB210_p0437c15║豁然一開，身心粉碎，魂飛膽喪，觸目遇緣，無不了了。
J28nB210_p0437c16║復到金粟，師問云：「動靜不相關，隨緣本自然；觸處非
J28nB210_p0437c17║他物，頭頭自現前。請問現前後如何行履？」粟云：「你向
J28nB210_p0437c18║何處安身立命？」師云：「金粟山頭萬枝松。」粟云：「非汝境
J28nB210_p0437c19║界。」師云：「打開珍寶藏，露出夜明珠。」粟云：「此話且置，還
J28nB210_p0437c20║我實悟底境界來。」師云：「出入潛龍，與師同用。」粟云：「未
J28nB210_p0437c21║在，更道。」師無語，粟便打，遂呈偈云：「直下承當事不差，
J28nB210_p0437c22║息機忘見始堪誇；心如杲日當空炤，爍破乾坤無物
J28nB210_p0437c23║遮。」又一日，粟問：「如何是你本來面目？」師云：「眉橫鼻直。」
J28nB210_p0437c24║粟云：「未在，更道。」師云：「雙手托開華藏界，當機覿面現
J28nB210_p0437c25║如來。」粟云：「如何是你日用事？」師云：「穿衣喫飯，隨緣瀟
J28nB210_p0437c26║灑。」粟云：「如何是你體？」師云：「體遍三千界，無去亦無來。」
J28nB210_p0437c27║復呈偈云：「體性圓明遍大千，如如無礙任隨緣。一真
J28nB210_p0437c28║獨露常光現，照破乾坤劫外天。」一日設齋，請粟上堂，
J28nB210_p0437c29║師問云：「向上宗乘即不問，纖塵不立事如何？」粟云：「藏
J28nB210_p0437c30║身露影。」師一喝，粟云：「喝後又作麼生？」師即禮拜。是後，
J28nB210_p0438a01║粟乃付如意，師呈偈云：「如意拈來一脈通，無今無古
J28nB210_p0438a02║耀虛空；若還識得真如意，不動如如在手中。」崇禎戊
J28nB210_p0438a03║寅二月初四，粟示徵疾，命師到山，粟問：「一靈真性，不
J28nB210_p0438a04║假胞胎時如何？」師云：「凝然湛寂。」粟云：「出胞胎後事如
J28nB210_p0438a05║何？」師云：「赤條條地。」粟云：「作家相見事如何？」師云：「當機
J28nB210_p0438a06║覿面。」粟云：「好好為後人標格。」遂付祖衣。粟云：「此衣表
J28nB210_p0438a07║信，善自護持。」并囑付云云。時師年四十有二，從是隱
J28nB210_p0438a08║跡胡菴，真操實履，攻苦食淡，艱辛備嘗。順治丁亥，潯
J28nB210_p0438a09║溪惟儒董居士，及李宅諸檀護，暨縉紳士庶，請住梅
J28nB210_p0438a10║溪董菴，師辭再三，勢不能已，方允其請。師先省候古
J28nB210_p0438a11║南老人敘法脈，然後入院，眾嘉師知大體。董菴今易
J28nB210_p0438a12║名伏獅禪院。師至院時，或謂師現身末山尼，恐此鎮
J28nB210_p0438a13║難以行化。及見師法矩嚴肅、性地朗徹、丰姿儀表卓
J28nB210_p0438a14║犖不凡，兼之平等接人，無論貴賤，一以慈悲本色接
J28nB210_p0438a15║待，動靜語嘿間令人意移神化，汪汪乎若江海之無
J28nB210_p0438a16║不納、覆載之無不容。其時遐邇聞風，戶履日滿。或又
J28nB210_p0438a17║以常住錢穀為念，師遂引丹霞終身一布衲、趙州所
J28nB210_p0438a18║臥惟一折腳床、匾擔山餐橡栗過日、楊岐破屋不蔽
J28nB210_p0438a19║風霜，清苦淡薄，元是衲子家風、祖先模範。昔芙蓉楷
J28nB210_p0438a20║和尚終身不發疏簿、不請化主，我當效之。至今散守
J28nB210_p0438a21║清規、不立化主，皆先師作法之良也。自是禪侶輻輳，
J28nB210_p0438a22║禪堂狹小，難以容眾，更闢西禪堂一所、寮房一帶，數
J28nB210_p0438a23║日落成。先師不過隨緣任運，並不以營建繫念，每年
J28nB210_p0438a24║結制，自淮海、閩廣、江寧諸省禪人，不憚險阻而來，先
J28nB210_p0438a25║師但以本分接人，掃斷佛祖葛藤、拈過諸方藥忌，得
J28nB210_p0438a26║師一機一境，便得終身受用，感禮不休。其勘辯學者、
J28nB210_p0438a27║決擇心法，雖久參宿學，不輕許可，縱禮意殷勤，朝斯
J28nB210_p0438a28║夕斯，冀獲印證，師痛棒熱喝如秋霜烈日，並不少貸，
J28nB210_p0438a29║其真切為人有如此者。厥後沐其教誨、沾其法味，即
J28nB210_p0438a30║獲諸方付囑，孰知俱從吾師大冶中烹煉得來，所有
J28nB210_p0438b01║法語偈言迅口衝出，了不經意，其必歸於警聾開蔽，
J28nB210_p0438b02║俾悟正知見而後已。間有憸人宵壬，素稱梗化，見師
J28nB210_p0438b03║即皈敬，改過自新。有簪纓世胄，貴介自矜，見師則虛
J28nB210_p0438b04║懷改容，稽首求教。文人墨士，世智多辨，見師則韜鋒
J28nB210_p0438b05║斂鍔，似訥如愚。又有老衲高賢，觀一切主席叢林無
J28nB210_p0438b06║足當其意者，聞師道行，無不心折，稱道不絕。謂古來
J28nB210_p0438b07║千有餘年，發明此事者，亦多大開爐韝，煆煉聖凡，如
J28nB210_p0438b08║星中揀月，惟師一人而已。以後承風接踵者比比，豈
J28nB210_p0438b09║非吾師首倡之力哉？當先師祖車和尚開法金粟，法
J28nB210_p0438b10║席甚盛，首以如意付先師，諸方禪侶，無不疑駭。至是
J28nB210_p0438b11║睹師從真參實悟中，顯大機大用，咸自遜謝。又昔天
J28nB210_p0438b12║童密祖翁，師初見時，尚未薙染，即以鄭十三娘目之，
J28nB210_p0438b13║信為不誣矣。及師之至德感化，有難測識。澉浦吳稚
J28nB210_p0438b14║仙居士，其室法名超慧，以稚仙之去世，請師對靈說
J28nB210_p0438b15║法。吳氏諸眷屬，未識師面者，皆預得異夢。夢中見師
J28nB210_p0438b16║神儀挺特，五色寶幢，空中垂下。及師至時，見師形儀，
J28nB210_p0438b17║宛若夢中無異，咸贊奇哉，嘆未曾有。以故闔宅篤信，
J28nB210_p0438b18║俱乞名為門弟子。當湖一音見兄，新搆禪堂，請師隨
J28nB210_p0438b19║喜。舟尚未泊岸，集千人諸善士，懷香跪迓，請益求示
J28nB210_p0438b20║者，無間晝夜。街衢巷陌，挨濟不通。師遂曳杖，闔邑僧
J28nB210_p0438b21║俗男女，皆垂淚懇留，師不顧。壬辰春，息乾師伯請師
J28nB210_p0438b22║往鹽官，為母昭覺師舉火。宰官達士，并優婆塞優婆
J28nB210_p0438b23║夷，咸以活佛出世，得覯慈顏為快。自城中郊外，蜂屯
J28nB210_p0438b24║蟻聚，羅拜道側者，幾以萬計。及舉火事竣，鄉紳士庶，
J28nB210_p0438b25║或請上堂小參，或求皈依開示。肩摩轂擊，杖履為之
J28nB210_p0438b26║不前。又或齎香儀為敬，或陳齋筵為供，師力辭不赴，
J28nB210_p0438b27║如行雲野鶴，即掛帆梅溪。不及見師者，舉如怨如慕，
J28nB210_p0438b28║如泣如訴，徒步至伏獅，識荊求教，如嬰兒離母，不可
J28nB210_p0438b29║名狀。四方緇素，咸稱曠古奇觀。自天童密老人後，未
J28nB210_p0438b30║之見也。壬辰仲秋，師以末法，不分皂白，出世者眾，即
J28nB210_p0438c01║不上堂，閉門守靜。故退院法語，有衲衣下事，問取堂
J28nB210_p0438c02║中二上座。退居且作神仙客，瀟灑清閒天地間語。癸
J28nB210_p0438c03║巳季秋，師往雲棲，修水陸儀文。見蓮大師遺風不墜，
J28nB210_p0438c04║戒律精嚴。謂言：「當今禪和，見到者多，行到者少。必須
J28nB210_p0438c05║嚴守戒律，行解相應，庶作中流砥柱。不可口口談空，
J28nB210_p0438c06║撥無因果，自誤誤人。戒之！戒之！」師其時不自彰名，作
J28nB210_p0438c07║一雲水道人，白龍魚服，不可測識。時（琛）隨侍。（琛）俗姓
J28nB210_p0438c08║孫，有兄字子燐，諱鍾瑞者，三教精研，眼空一世。與師
J28nB210_p0438c09║機緣相契，為師瓜葛。時亦隨侍，盤桓一月。密窺先師
J28nB210_p0438c10║行履，嘆為莫逮。師在伏獅，開化八年，聞其風者如雷
J28nB210_p0438c11║霆，瞻其貌者如春風，聆其教者如甘露。設假以歲時，
J28nB210_p0438c12║闡化宗猷，正未有艾。惜乎！昊天不弔。甲午春，慨有離
J28nB210_p0438c13║世之想。時義公珂，掩關潯溪般若菴。七月，師以手書
J28nB210_p0438c14║喚之。公至，師見欣然曰：「老僧世緣已盡，自知九月要
J28nB210_p0438c15║去矣！」公云：「和尚是何言歟？還須久住度眾。」師云：「白牛
J28nB210_p0438c16║固水草尋常，然而腳下無私，要行便行。」至八月初八
J28nB210_p0438c17║日，果示微疾，粒米不進，其容色如常。徒輩請醫投藥，
J28nB210_p0438c18║師不肯嘗。眾跪哀懇，師決云：「我病不須服藥，自知秋
J28nB210_p0438c19║殘，必要去也。」眾聞，涕淚不止。師云：「我休心已久，有何
J28nB210_p0438c20║繫戀？但末後數事，須得古南法叔來。」時古南老人適
J28nB210_p0438c21║謝事天童，回舊院。師聞之，喜曰：「是滿我念也。」即命徒
J28nB210_p0438c22║輩迎至。居士胡觀舟，師之姪也，同坐榻前，徒眾環立。
J28nB210_p0438c23║師面談巨細，命義公珂為伏獅第二代住持，指撥諸
J28nB210_p0438c24║事，井然有條。師雖自主，蓋欲古南老人為一證據耳。
J28nB210_p0438c25║時九月初二日也。塔院委義川朗料理，伏獅命義公
J28nB210_p0438c26║珂主席，檀護省候皆面言之，更言：「願始終護法。」十八
J28nB210_p0438c27║日，以祖衣二頂付義川朗、義公珂，囑云：「祖祖相傳一
J28nB210_p0438c28║脈，善自護持，深蓄厚養，隨緣化度。」至廿三日，喚大眾
J28nB210_p0438c29║集方丈，師云：「汝輩隨我有年，我去世後，當守我規矩，
J28nB210_p0438c30║無得效世俗行孝禮。」復云：「我還有三日世緣，寅時當
J28nB210_p0439a01║去。」廿六日後事周備。至中夜，師問：「外事完未？」眾云：「已
J28nB210_p0439a02║備。」即索浴更衣，趺坐說偈曰：「如月映千江，一輪光皎
J28nB210_p0439a03║潔。今示以趺坐，眾生瞻覷破。若問末後句——」撫掌云：「只
J28nB210_p0439a04║者是。」微笑而逝。時九月廿七日寅時也。至辰刻，頂門
J28nB210_p0439a05║煖氣如蒸，聞訃執香來弔者莫計，哀聲震野。龕留三
J28nB210_p0439a06║日，顏色若生，遺命塔全身於伏獅院之右。世壽五十
J28nB210_p0439a07║有八，法臘二十有三。嗣法門人：普聞授遠、怡然超宿、
J28nB210_p0439a08║義川超朗、義公超珂、一音超見、古鼎超振、一揆超（琛）。
J28nB210_p0439a09║奉教緇白弟子不能悉數，惟寶持、超湛、朗月、明內、雲
J28nB210_p0439a10║巖、通猛、穎覺、超珪隨之最久，終始如一，敬師不衰。師
J28nB210_p0439a11║相魁碩，面如滿月，舉止態度純乎丈夫氣概。瞻其儀
J28nB210_p0439a12║表，令人意消。居恒脫灑，談笑自若。每志慕古人，不尚
J28nB210_p0439a13║世趣。見徒輩少涉時習，即正色痛戒，不為少恕。臨事
J28nB210_p0439a14║應物，決志如神。常在機前，不落人後。一言一語，一舉
J28nB210_p0439a15║一動，無非利人為急。其自奉甚薄，間有善信餽遺，必
J28nB210_p0439a16║給大眾。其心周匝篤摯，細行必矜。嘗出敝衣百結，云：
J28nB210_p0439a17║「吾住靜時所服，勞苦重務，一身兼之。」嘗言：「昔年在俗，
J28nB210_p0439a18║家稱素封。及一心向道，寸絲不掛，空手出家。」時值暑
J28nB210_p0439a19║天，惟身穿夏布粗衣而已。一日到金粟，方遇隆冬，酸
J28nB210_p0439a20║風旁射，透骨僵立，發願施眾僧纏足布。回菴，即貸錢
J28nB210_p0439a21║五千，躬自紡織，夜以繼日，數月成之。送至金粟，人沾
J28nB210_p0439a22║其惠。其平時海內僧眾，或興建，或接待，有求于師，皆
J28nB210_p0439a23║不負其來意。殆相習成風，乃稍稍謝絕，蓋末法奔競，
J28nB210_p0439a24║務外者多，師復有所儆也。至其出世，過當湖鹽官時，
J28nB210_p0439a25║檀施雲委，師隨散諸山禪林，修祖塔齋僧，囊中無剩。
J28nB210_p0439a26║（琛）輩隨侍左右，目擊如此。入雲棲時，遇輿夫舟子，途
J28nB210_p0439a27║中乞丐，視之如恫瘝，乃身隨施隨捨。遇善人貧士，陰
J28nB210_p0439a28║為周給，各踴躍歡呼而去，其惠濟有不能殫述。一生
J28nB210_p0439a29║擔荷祖道，力為叢林，全副精神，盡在裏許。當金粟車
J28nB210_p0439a30║和尚臥疾時，及門竟有假源流承嗣者。先師不畏虎
J28nB210_p0439b01║狼，隻身挺出，為法故也。至今禪流談及清源流一事，
J28nB210_p0439b02║嘆其才識卓絕。閱諸方語錄，涉攻訐毀訾，則掩卷不
J28nB210_p0439b03║觀。謂三教一家，初無二義。況在法門，同條共貫，不可
J28nB210_p0439b04║參差，自取罪戾。徒輩有臥疾，躬持湯藥，親自撫摩。有
J28nB210_p0439b05║欲省親，勸其孝敬，勝于奉師。或有忤俗，必委曲調和，
J28nB210_p0439b06║俾其悔悟。以是及門徒眾，咸望之凜然，親之藹然。久
J28nB210_p0439b07║之幡然，願執事終身者也。門人集其語錄，有前錄一
J28nB210_p0439b08║冊，源流一冊，又錄一冊，後錄一冊，嗣有全錄行世。每
J28nB210_p0439b09║念先師道行高深，安所措辭。然不得不露布一番，式
J28nB210_p0439b10║昭後昆，以俟續傳燈者採焉。嗚呼！儀型未遠，法乳難
J28nB210_p0439b11║酬。不肖超（琛）才識譾陋，如蠡測海，以管窺天。茲所述
J28nB210_p0439b12║者，百不計一。尚俟緇林明眼，白社高賢，運如椽手筆，
J28nB210_p0439b13║錫金玉鼎言，以垂不朽。法門幸甚，（琛）輩幸甚。
J28nB210_p0439b14║順治乙未孟秋七夕日
J28nB210_p0439b15║嗣法門人超（琛）稽首百拜謹狀
J28nB210_p0439b16║
J28nB210_p0439b17║
J28nB210_p0439b18║
J28nB210_p0439b19║
J28nB210_p0439b20║
J28nB210_p0439b21║塔銘
J28nB210_p0439b22║自少林以來，單傳直指，千有餘年，支分派別，不絕如
J28nB210_p0439b23║線。至天童密老人，驅策龍象，雷轟電掣，為佛法中興
J28nB210_p0439b24║焉。嗣老人者，十有二人，石車乘禪師其一也。下而法
J28nB210_p0439b25║孫，以暨曾玄，難更僕數，要未有以現身大士，直證菩
J28nB210_p0439b26║提，如袛園禪師者也。師名行剛，嘉興人，姓胡氏，父養
J28nB210_p0439b27║素，生止一女，即師也。師幼有至性，好禪誦，父母不聽
J28nB210_p0439b28║所願，為相攸于常氏而歸焉。未期而寡，金珠貝玉，粧
J28nB210_p0439b29║貲甚具，師一切屏去，獨市作麤布衣數十襲，貯之笥
J28nB210_p0439b30║中，為終焉之計。事翁姑盡孝，且以其間茹素奉佛，誓
J28nB210_p0439c01║欲了生死大事，於是參天慈師。逮密老人住金粟，旋
J28nB210_p0439c02║往參焉，時未薙染，老人即以鄭十三娘目之，自是只
J28nB210_p0439c03║體究安身立命處。父母相繼歿，遂廬于墓傍，即今之
J28nB210_p0439c04║胡菴也。次年薙染，從密老人受具足戒，哀求開示，時
J28nB210_p0439c05║年三十有五矣！又往鹽官，參二宮慈菴師，菴指參萬
J28nB210_p0439c06║法歸一，一歸何處。久無入頭，痛切追究，體不沾席。菴
J28nB210_p0439c07║令參石車禪師于金粟，粟指參本來面目，不得透脫，
J28nB210_p0439c08║晝夜逼拶，至嘔血數升不輟。復參金粟，有穿衣喫飯
J28nB210_p0439c09║任施為之答，當機不讓，然猶未之許也。一日薙頭，下
J28nB210_p0439c10║單立地，豁然開悟，觸目了然，時年三十有八。再參金
J28nB210_p0439c11║粟，有直下承當之偈，屢承問答，機鋒迅捷。粟付以如
J28nB210_p0439c12║意，呈偈略云：「若還識得真如意，不動如如在手中。」粟
J28nB210_p0439c13║旋示微疾，命師到山，遂付祖衣，授受之間，豈虛也哉？
J28nB210_p0439c14║時師年四十有二。復閉關胡菴者九年，攻苦食淡，蓋
J28nB210_p0439c15║將閱而不聞也。潯溪、梅溪兩邑紳士，請居梅溪伏獅
J28nB210_p0439c16║禪院，師固辭不獲，始允其請。院故潯溪董氏家菴，師
J28nB210_p0439c17║至，首闢禪堂，創立矩矱，森嚴峻絕，法席儼然，緇白瞻
J28nB210_p0439c18║禮，殆無虛日。師以平等接人，始終不異，及有參叩，痛
J28nB210_p0439c19║棒熱喝，不少假借。當世士大夫家紈綺閨閣，無不湔
J28nB210_p0439c20║除洗滌，北面向道，無論識與不識，聞其風者，皆手額
J28nB210_p0439c21║曰：「古佛再世也。」澉浦吳氏請師對靈小參，家人咸為
J28nB210_p0439c22║異夢，見師神儀甚偉，幡幢羽蓋交導而前。師至，果如
J28nB210_p0439c23║夢中所見，舉家嘆異，即余先室錢宜人矢心皈依，師
J28nB210_p0439c24║命名超蔭。臨歿時，逝而復蘇者，再語家人曰：「向冥途
J28nB210_p0439c25║中有以姓氏問者，應之云：『我袛園弟子超蔭。』所過未
J28nB210_p0439c26║嘗驚怖。」則師之為神天瞻敬者，信矣。甲午八月，師示
J28nB210_p0439c27║微疾，其徒強進以藥，師不肯服，曰：「老僧世緣已盡，秋
J28nB210_p0439c28║殘去矣。」九月廿六夜，索浴更衣，次早說偈而逝。遠近
J28nB210_p0439c29║奔赴，然香慟哭，奉全身于伏獅之左，梅溪王鄉紳捨
J28nB210_p0439c30║地而塔焉。生壽五十有八，僧臘二十有三。嗣法弟子
J28nB210_p0440a01║七人：普聞遠、怡然宿、義川朗、義公珂、一音見、古鼎振、
J28nB210_p0440a02║一揆琛。奉教弟子寶持、湛朗、月內、雲巖、猛穎、覺珪等，
J28nB210_p0440a03║餘不能悉數。師形貌魁碩，瞻其丰采，儼然一丈夫。再
J28nB210_p0440a04║過當湖，鹽官僧俗羅拜道左，杖履為之不前，咸垂淚
J28nB210_p0440a05║請留，師不顧也。末法濫觴，夤緣假托，積習成風。師門
J28nB210_p0440a06║庭嶮峻，勘辯學者不輕許可。尤嚴持戒律，嘗言：「當世
J28nB210_p0440a07║禪和，見到者多，行到者少，必須勤心持守，行解相應。」
J28nB210_p0440a08║平居自奉甚薄，諸方餽遺金幣香茗，必給大眾，餘則
J28nB210_p0440a09║隨散諸山叢林，囊無遺也。所著有前錄一冊、源流一
J28nB210_p0440a10║冊、又錄一冊、後錄一冊，今彙為一冊。余自昔宦游，登
J28nB210_p0440a11║博山、匡廬諸禪林，早跂師名。及遯跡梅里，親沾法雨，
J28nB210_p0440a12║先室錢宜人遂得受持師訓。猶子婿胡生觀舟，又師
J28nB210_p0440a13║俗姪也，其徒以事狀介觀舟，請為之銘，余不敢辭。銘
J28nB210_p0440a14║曰：
J28nB210_p0440a15║少室心傳，提唱萬古。支衍而二，派分而五。
J28nB210_p0440a16║續佛慧燈，天童老人。具大法眼，現菩提身。
J28nB210_p0440a17║金粟一席，橫流法乳。萬法歸一，一歸何處。
J28nB210_p0440a18║直下承當，始顯伏獅。作家相見，覿面當機。
J28nB210_p0440a19║宗鏡高懸，塔日永炳。無死無生，安身立命。
J28nB210_p0440a20║賜進士出身、協正庶尹、奉直大夫、吏部主事、改禮部
J28nB210_p0440a21║晉階一級、前江西廣信府推官、兩舉卓異、省直同
J28nB210_p0440a22║考試官吳鑄頓首拜譔