J28nB211_p0462a01║季總徹禪師語錄卷第四
J28nB211_p0462a02║侍者超遠記錄
J28nB211_p0462a03║詩偈
J28nB211_p0462a04║五言八句
J28nB211_p0462a05║南嶽山居雜詠
J28nB211_p0462a06║澗底風來肅情空物物幽不聞車馬鬧遠卻世塵憂
J28nB211_p0462a07║葉落知秋老林疏露瀑流忘機鷗與鷺相狎若相投
J28nB211_p0462a08║其二
J28nB211_p0462a09║門倩閒雲護清幽丈室臨埜猿探果熱巢鳥入林深
J28nB211_p0462a10║撇卻浮名網超然樂道心空空四句外得意芥投鍼
J28nB211_p0462a11║其三
J28nB211_p0462a12║靜看秋光好楓紅滿耳聲松濤聯鶴唳谷響荅蟬鳴
J28nB211_p0462a13║遊客衣冠古憨僧風度清舉頭空際望楚澤有餘英
J28nB211_p0462a14║其四
J28nB211_p0462a15║日出通身暖風來大地涼人心多障礙聖道獨揮揚
J28nB211_p0462a16║白玉生成白黃金不煉黃古今無改變在在露真常
J28nB211_p0462a17║其五
J28nB211_p0462a18║坐對西窗下碧峰蒼翠排白雲峰頂去清風竹塢迴
J28nB211_p0462a19║山閣餘清夢溪松覆碧苔荒林無異味果熱鳥啣來
J28nB211_p0462a20║其六
J28nB211_p0462a21║拶到忘人處人忘法亦空兩忘俱寂滅萬有絕羅籠
J28nB211_p0462a22║正入真三昧如斯號大雄含靈雖異象定慧理玄同
J28nB211_p0462a23║其七
J28nB211_p0462a24║亂石千峰裏危廬倚碧岑黃鶯鳴翠柳白鷺點芳林
J28nB211_p0462a25║曲徑穿雲細荊扉落葉深幾番移住處山色亦沉吟
J28nB211_p0462a26║其八
J28nB211_p0462a27║世路風塵老歸休咬菜羹儉勤貧亦足戒[賏/心]禍終輕
J28nB211_p0462a28║學自不欺始智依無事清書紳及銘座黽勉盡餘生
J28nB211_p0462a29║其九
J28nB211_p0462a30║幽鳥緡蠻處煙華映嶽容樹深偏見鹿寺遠不聞鐘
J28nB211_p0462b01║竹勁分青靄泉飛挂碧峰無人知此況獨對萬年松
J28nB211_p0462b02║其十
J28nB211_p0462b03║拭目疏林望風煙節候殊秋聲千葉墜遠影一巢孤
J28nB211_p0462b04║不避秋霜鴈驚飛夜月鳥庭前來又去幾度遣榮枯
J28nB211_p0462b05║其十一
J28nB211_p0462b06║高隱平生志今來住此山幻塵都覷破浮世漫相關
J28nB211_p0462b07║石乳隨時汲藤花任意攀乾坤空浩大誰識此中閒
J28nB211_p0462b08║其十二
J28nB211_p0462b09║林壑晴雲鎖亭亭幾樹梅汲泉吟詠去採藥帶香回
J28nB211_p0462b10║葉上寒山偈雲中般若臺杖藜隨所至石几布蒼苔
J28nB211_p0462b11║其十三
J28nB211_p0462b12║古剎清虛境停機問老翁山高月漸小源遠脈微通
J28nB211_p0462b13║虎嘯千峰肅龍吟萬壑雄丹青為佇望繪入畫圖中
J28nB211_p0462b14║其十四
J28nB211_p0462b15║古樹蟠奇石清谿遶碧苔飯餘山鳥靜雲破缽龍回
J28nB211_p0462b16║壁老形如畫人間冷似灰三生如半日何處得愁來
J28nB211_p0462b17║其十五
J28nB211_p0462b18║紅葉都零落山泉覺有聲應知秋月朗不及夜燈明
J28nB211_p0462b19║竹影埽階靜花閒映塢清松間拈埜句長嘯萬峰鳴
J28nB211_p0462b20║其十六
J28nB211_p0462b21║巖老山房瘦閒僧許暫棲雲深天墜地影淡日沉西
J28nB211_p0462b22║勞我烏藤杖看人白壁題悠悠清興永說偈對潺谿
J28nB211_p0462b23║其十七
J28nB211_p0462b24║疏狂難入世甘老白雲巔實際原無地清虛賴有天
J28nB211_p0462b25║棲心空劫外拭目古崖前蘭若傍谿結隨時了幻緣
J28nB211_p0462b26║其十八
J28nB211_p0462b27║藤華飛石徑流水遶東津久與世人隔時來埜鹿親
J28nB211_p0462b28║縈縈深壑路杳杳大江濱嘯傲忘情處風和樹又春
J28nB211_p0462b29║其十九
J28nB211_p0462b30║苔砌谿邊路茆簷覆百花年來何甲子節至幾春華
J28nB211_p0462c01║策杖臨高石傾缾步淺沙猿聲歸洞晚和月弄煙霞
J28nB211_p0462c02║其二十
J28nB211_p0462c03║窗碧映清輝開門納翠微離霞孤鶴迴繞石亂雲飛
J28nB211_p0462c04║矮榻苔為席疏簾葉作衣斜陽西去遠倦鳥自知歸
J28nB211_p0462c05║其二十一
J28nB211_p0462c06║獨向山居老松門露兩乂書經集貝葉挂錫落藤華
J28nB211_p0462c07║種竹開青徑穿林摘紫茶相逢塵外客秋信寄誰家
J28nB211_p0462c08║其二十二
J28nB211_p0462c09║瀑響決長河藤芽挂綠蘿推雲出岫杳埽徑落華多
J28nB211_p0462c10║簷柳拖金線谿藤亂碧波晴明天氣暖凍解沒前坡
J28nB211_p0462c11║其二十三
J28nB211_p0462c12║葉落滿山黃茫茫匝地霜搜林番澗柳穿隙入山房
J28nB211_p0462c13║池凍梅花吐空清鴈字狂埜燒增烈燄風送晚煙香
J28nB211_p0462c14║其二十四
J28nB211_p0462c15║秋至梧先老涼生鴈早歸蛩聲依戶切水潦出途稀
J28nB211_p0462c16║明月舒光皎孤雲抱雨飛夜來風過樹紅葉滿荊扉
J28nB211_p0462c17║其二十五
J28nB211_p0462c18║桂輪偏照埜嵐氣滿幽林愛見澂清景恒持虛白心
J28nB211_p0462c19║苔平趺坐穩風勁入林深老衲來相問焚香一鼓琴
J28nB211_p0462c20║留別
J28nB211_p0462c21║萍水應無定翻成萬里思黃花秋雨暮白雁楚江遲
J28nB211_p0462c22║卓錫千山夢窮心浩劫詩偶然彈此曲何意使人知
J28nB211_p0462c23║孟秋送行
J28nB211_p0462c24║塞雁多南度翩翩遠送君此時看別路何處共斜曛
J28nB211_p0462c25║調拂關山月思浮海國雲尺書如不吝千里寄殷勤
J28nB211_p0462c26║其二
J28nB211_p0462c27║紅樹霜橋別青蘿水寺期去來唯仗錫得失但稱詩
J28nB211_p0462c28║細雨迷松徑孤煙結柳絲好隨梧葉信莫負落花時
J28nB211_p0462c29║其三
J28nB211_p0462c30║國亂猶飛錫天邊何處留朝雲排小閣夕雨上孤洲
J28nB211_p0463a01║白業皈常住青燈說浪遊孤帆欸乃裏旦暮定中流
J28nB211_p0463a02║仲秋留別
J28nB211_p0463a03║煙水無停枻年來如自然林花邀副墨池草倩書玄
J28nB211_p0463a04║有句非平仄無心任折旋吾今非孟浪作息信前緣
J28nB211_p0463a05║其二
J28nB211_p0463a06║自分非高遁行蹤任卷舒無心棲虎市有志愜鶉居
J28nB211_p0463a07║暑氣消衣袂秋聲散牧漁雌黃隨眾口端不掩瑕瑜
J28nB211_p0463a08║解制送禪者
J28nB211_p0463a09║涼風方解制曉客萬峰行傳食蓴絲滑秋衣薜荔輕
J28nB211_p0463a10║雲扶肩錫短月襯掌珠明江北江南事烽煙滿百城
J28nB211_p0463a11║七言八句
J28nB211_p0463a12║山居
J28nB211_p0463a13║瞿曇昔日弄華枝金色顰眉事不疑七處徵心饒片
J28nB211_p0463a14║舌八還辨見負雙眉貧兒除糞勞如此長者施珍苦
J28nB211_p0463a15║若斯教外不須重註腳一肩擔荷更繇誰
J28nB211_p0463a16║其二
J28nB211_p0463a17║柳藏鸚鵡夕陽斜幽谷晴春實可誇林下風生閒虎
J28nB211_p0463a18║豹澗邊水溢浴龍蛇敝廬草座雲為盍枯木蘿龕菌
J28nB211_p0463a19║作華為喜者些窮快活兩肩破衲伴煙霞
J28nB211_p0463a20║其三
J28nB211_p0463a21║幾度臨磯下釣絲潭寒月皎罷施為坐箇蒲團忘歲
J28nB211_p0463a22║月瞠雙冷眼學呆癡有林是處藏狐兔無窟何方隱
J28nB211_p0463a23║豹羆利劍尋常當面擲那堪時刻不持危
J28nB211_p0463a24║其四
J28nB211_p0463a25║識得家珍不外求依然曲水遶山樓劈開臨濟三玄
J28nB211_p0463a26║語看破天龍一指頭幾度清風嘶木馬半窗明月吼
J28nB211_p0463a27║泥牛自從笑罷歸來後高枕松陰聽瀑流
J28nB211_p0463a28║其五
J28nB211_p0463a29║坐來石上卻清幽月皎長空雲已收人在夢中誰識
J28nB211_p0463a30║夢蟬隨秋喚不知秋心灰豈羨蓮華國念淨何妨翡
J28nB211_p0463b01║翠樓信道自身元是佛人間何事覓封侯
J28nB211_p0463b02║其六
J28nB211_p0463b03║威音那畔箇真傳顯露分明何用言要辨泥中原有
J28nB211_p0463b04║刺須知法外本無門欲同赤腳波斯相休作癡毛捕
J28nB211_p0463b05║影猿末後一機如舉似石人笑倒在谿源
J28nB211_p0463b06║其七
J28nB211_p0463b07║勞生汩汩事如何何不脩真出愛河識得浮漚滅北
J28nB211_p0463b08║海莫將幻夢戀南柯百年富貴金非少一旦無常土
J28nB211_p0463b09║亦多煙雨臺高波浪滾塵中歲月易蹉跎
J28nB211_p0463b10║其八
J28nB211_p0463b11║耐盡松筠意未闌好將銀燭夜深看但教月畔疏星
J28nB211_p0463b12║列擬聽風前落葉刪山壑樹搖如夢斷田園果熟已
J28nB211_p0463b13║秋殘銀橋指度今宵漢錯怪雲深杓柄寒
J28nB211_p0463b14║煙霞峰
J28nB211_p0463b15║策杖遙登最上山真風須向翠巖攀世間濁質難相
J28nB211_p0463b16║許雲外清游信自閒怪石欲飛形躍躍驚流直下響
J28nB211_p0463b17║潺潺行來不覺幽玄處蹋碎煙霞信步還
J28nB211_p0463b18║神僊洞
J28nB211_p0463b19║萬疊蒼黃鎖翠嵬山峰寂歷絕塵埃半谿影出清泉
J28nB211_p0463b20║竹幾敶香飄碧澗梅暮雨濕侵藤下路斜陽光襯洞
J28nB211_p0463b21║中苔從來不學長生術到此還思一溯洄
J28nB211_p0463b22║彌阤峰
J28nB211_p0463b23║彌陀祇在翠微間覿體西方絕往還自是獨尊無兩
J28nB211_p0463b24║相擬思皈奉隔重關巍巍坐斷千巖石歷歷張開萬
J28nB211_p0463b25║木顏更有拈來親切句華香鳥語絕追攀
J28nB211_p0463b26║飛來船
J28nB211_p0463b27║不識何人作此舟寥寥占斷楚江秋棹停水月巉巖
J28nB211_p0463b28║伴帆卷林風石浪浮招得片雲橫谷口偶通一線過
J28nB211_p0463b29║峰頭洞庭浩淼多生計透出煙波好順流
J28nB211_p0463b30║觀音巖
J28nB211_p0463c01║亂峰幽澗境非常鳥道縈迴入梵堂奇石懸崖疑虎
J28nB211_p0463c02║墮蒼藤倚樹若龍狂洞中有路通天竺谷外無塢隱
J28nB211_p0463c03║道場優缽華開何處地幾番風過寶林香
J28nB211_p0463c04║天台寺
J28nB211_p0463c05║蹋破浮雲望彼蒼松濤深處石為梁千山月色侵人
J28nB211_p0463c06║夢一樹梅花透塢香幽谷豈妨春信早懶雲寧解客
J28nB211_p0463c07║情忙我從鳥道行將遍黃葉鳴爐欲沸湯
J28nB211_p0463c08║九仙觀
J28nB211_p0463c09║派派清流瀉翠橫九仙臺上掃花迎塵囂以謝年年
J28nB211_p0463c10║遠花果時生日日春洞裏漁樵新別調蓬萊勝負舊
J28nB211_p0463c11║棋聲請君更種桃千樹白鶴飛來兩翮輕
J28nB211_p0463c12║擲缽峰
J28nB211_p0463c13║踏翻階級直凌空囊缽全拋徹骨窮曾在靈山親授
J28nB211_p0463c14║記故留衡嶽醒童蒙誰云更有通霄路唯信原無別
J28nB211_p0463c15║樣功任是老盧將不去春風千載付山翁
J28nB211_p0463c16║太陽泉
J28nB211_p0463c17║引出峰頭噴未休太陽何處不隨流穿林渡海離塵
J28nB211_p0463c18║網傲雪經霜得自由勢湧沖開千嶂碧津流吞卻一
J28nB211_p0463c19║輪秋斗牛不動真常處宇宙無雙第一幽
J28nB211_p0463c20║讓祖塔（已上俱南嶽諸勝）
J28nB211_p0463c21║巍巍壁立示全身虎嘯龍吟果是真鼻孔撩天獨我
J28nB211_p0463c22║望舌頭拖地幾人親金幢高據當軒令玉樹重敷劫
J28nB211_p0463c23║外春七十餘峰俱坐斷寥寥千古卻如新
J28nB211_p0463c24║中山大明寺
J28nB211_p0463c25║芒鞋拄杖腳頭寬信步行來路不艱明敝高懸連褟
J28nB211_p0463c26║淨清光返照逼窗塞兩廊素壁真堪畫一帶青山色
J28nB211_p0463c27║可餐春去已知花柳瘦大家列坐是團欒
J28nB211_p0463c28║寄慈法兄隱山
J28nB211_p0463c29║獨宿孤峰值早春清高那許世相鄰情知格外忘人
J28nB211_p0463c30║我直透玄關始得純奪境奪人全體用立賓立主獨
J28nB211_p0464a01║精神別峰頭上遙相會誰道今人非昔人
J28nB211_p0464a02║壽程弘陽五十
J28nB211_p0464a03║已知四十九年事世路何如道路幽山色照開秦苑
J28nB211_p0464a04║日水聲流出漢宮秋青雲瞥向塵中度白髮何須海
J28nB211_p0464a05║外遊一念回光無量壽謾勞海屋又添籌
J28nB211_p0464a06║元旦玩雪
J28nB211_p0464a07║極目平沉大地通孤燈照映草堂中梅花一樹誰知
J28nB211_p0464a08║白玉壁千峰我幸逢禪室飄來風說法香臺飛去鳥
J28nB211_p0464a09║談空年年好景原無別眼界于今更不同
J28nB211_p0464a10║志感
J28nB211_p0464a11║勞勞車馬走風塵幸是當年埋炤身壁立不行屠狗
J28nB211_p0464a12║客懸巖豈坐釣魚人溪山瀟散心加靜雲月開明意
J28nB211_p0464a13║自真萬事如棋何足問道緣心境幾番新
J28nB211_p0464a14║寫懷
J28nB211_p0464a15║道路崎嶇過便休閒觀世事水東流目窮天際空今
J28nB211_p0464a16║古足躡雲端任去留泉石主人常並坐松花道者每
J28nB211_p0464a17║同遊有時得句憑虛嘯勝與漁樵共唱酬
J28nB211_p0464a18║次南嶽和尚臥病二首
J28nB211_p0464a19║空谷寥寥獨掩扉為探心地卻忘機病身一任同松
J28nB211_p0464a20║老瘦骨何妨與鶴肥識破浮生真夢幻好憑祖道逗
J28nB211_p0464a21║光輝縛茆已遂煙霞志臥看閒雲自在飛
J28nB211_p0464a22║其二
J28nB211_p0464a23║林間長日意閒閒問疾無人日往還有法利生猶未
J28nB211_p0464a24║了無心合道本非艱不因疏漏幽藏壑寧為清閒老
J28nB211_p0464a25║臥山魔佛兩頭俱坐斷晴谿贏得步潺湲
J28nB211_p0464a26║描山茨和尚真
J28nB211_p0464a27║一見吾師相貌奇丹青未舉意先疑眉間霜劍光時
J28nB211_p0464a28║透手內烏藤痛處追鼻孔未垂全道影髮毛纔露識
J28nB211_p0464a29║真儀當軒突出誠難辨那許時人問是誰
J28nB211_p0464a30║禮南嶽山茨和尚塔
J28nB211_p0464b01║亂雲堆裏事幽玄一塔千峰不記年像貌寧隨山色
J28nB211_p0464b02║變語音豈借水聲宣松陰斷處光還潔花影重交體
J28nB211_p0464b03║更鮮潭北湘南人不會玲瓏插出自摩天
J28nB211_p0464b04║偶然作
J28nB211_p0464b05║短髮蓬鬆披雪裘長年寂寞臥林丘松華漫煮青精
J28nB211_p0464b06║飯霜葉寒燒黃蘗秋潦倒世情如蝶夢仳儷時事付
J28nB211_p0464b07║春流砌蛩未識閒情思早向簷前訴冷愁
J28nB211_p0464b08║泛沅湘登法海禪院
J28nB211_p0464b09║深秋獨泛汨羅灣夾岸芙蓉醉玉顏綠葉紅英憐我
J28nB211_p0464b10║老清風碧潦羨君閒沉湘舊恨應難洗弔古新篇豈
J28nB211_p0464b11║易刪落落緬懷書不盡何當乘興叩玄關
J28nB211_p0464b12║漢口倚樓望南嶽雪
J28nB211_p0464b13║離山莫厭不相逢意足猶如萬里同一字懶題人相
J28nB211_p0464b14║外半行猶寄汝心中眼前樓閣堆新粉鏡裏蓬茅理
J28nB211_p0464b15║舊宮撥盡爐頭煨芋火寶華無數墮虛空
J28nB211_p0464b16║望巴陵寶塔
J28nB211_p0464b17║日暮湖天浩氣殷浪花堆裏鴈聲喧千峰遙落雲帆
J28nB211_p0464b18║迥一塔孤危天籟閒幾處踏歌松影內數聲簫管木
J28nB211_p0464b19║聲間持杯漫對西來爽倚遍斜陽獨破顏
J28nB211_p0464b20║峽山掃林皋和尚塔
J28nB211_p0464b21║孤光迥迥塔連巔幾陣風聲鳥語邊三瓣香拈蒸宇
J28nB211_p0464b22║宙一杯茗獻薄雲煙斂衣就坐尊前哲叉手揚眉望
J28nB211_p0464b23║後賢猶問箇中消息處橫山展竹淨明天
J28nB211_p0464b24║次韻酬愧菴居士
J28nB211_p0464b25║解脫場中共一家如君立志已堪誇心田薙去無明
J28nB211_p0464b26║草覺樹開來智慧華坐斷洞中猿鳥道任從方外水
J28nB211_p0464b27║雲賒何時得遂幽巖隱拍手谿頭笑落霞
J28nB211_p0464b28║贈以貞道人
J28nB211_p0464b29║世間同隊幾同脩獨羨君能得自繇截斷情關如水
J28nB211_p0464b30║冷了知苦海若雲浮襟懷灑落塵緣累骨格英奇佛
J28nB211_p0464c01║祖伴勘破箇中男女相乾坤何處不風流
J28nB211_p0464c02║壽李夫人七十
J28nB211_p0464c03║何必山邊與水邊閨中須信有神僊種桃閬苑三千
J28nB211_p0464c04║歲茹蘗人間七十年別室幽蘭香發遠中庭丹桂蕊
J28nB211_p0464c05║方妍白雲解得青山意萬里飛來擁壽筵
J28nB211_p0464c06║壽金壇于居士六十
J28nB211_p0464c07║甲子籌添又一回舌翻墳典得心裁一航煙水拂衣
J28nB211_p0464c08║去五柳風塵解帶來高閣秋深生爽籟華堂木落見
J28nB211_p0464c09║瓊臺縫紗帳外群賢列寧肯輸他漢世才
J28nB211_p0464c10║壽黃夫人五十
J28nB211_p0464c11║玉宇金風拂壽筵碧瞳青鬢已蘧年五華璀璨承綸
J28nB211_p0464c12║寵三要通明見性圓自是松筠超物表一憑蘭桂秀
J28nB211_p0464c13║庭前長春何用求方外箇裏舒眸繼祖田
J28nB211_p0464c14║壽周雲卿居士六十
J28nB211_p0464c15║山河世系還千戶江漢乾坤著此身抗節獨高洗耳
J28nB211_p0464c16║客尋幽多伴避秦人蒼松白石披襟地彩袖青雲滿
J28nB211_p0464c17║目春甲子不須論歲月煙霞詩酒興俱新
J28nB211_p0464c18║壽再生禪兄五十
J28nB211_p0464c19║坐斷三吳百億川神鋒凜凜耀當天期同海宇恒沙
J28nB211_p0464c20║數獨露靈山面目全滿袖清風施好手半鉤明月接
J28nB211_p0464c21║高禪慶君能得無生樂腦後圓明徹大千
J28nB211_p0464c22║送樵雲黃宗伯遊南嶽
J28nB211_p0464c23║旌旆翩翻彩仗鮮雲梯獨步陟層巔萬松深處丹霞
J28nB211_p0464c24║寺千漲浮來馬祖田遙接文星鐘韻杳半登靈嶽梵
J28nB211_p0464c25║音圓瀟湘滾滾皆桃李未識誰將衣缽傳
J28nB211_p0464c26║秋日過圓明寺賦贈爾初禪師
J28nB211_p0464c27║不貪幽寂不辭艱埜外茆堂可省顏求法人來浮古
J28nB211_p0464c28║渡放生魚過落前灣鷗眠白水閒當牖草引清風靜
J28nB211_p0464c29║掩關萬疊雲山皆拱坐鐘聲催處鴈聲還
J28nB211_p0464c30║幽湖指息菴贈道明禪師
J28nB211_p0465a01║且喜高棲近水邊眉開別是一壺天帆從門外分南
J28nB211_p0465a02║北雲起村中遞後先喋喋漁歌醒午夢喃喃鳥語韻
J28nB211_p0465a03║幽玄箇中儘有真機現到此何須更問禪
J28nB211_p0465a04║次韻答譚埽菴居士
J28nB211_p0465a05║昨日無端聚此堂塵揚宦海費商量千山躡屩尋知
J28nB211_p0465a06║己隻履提持得大方暫作禾中雲水客還瞻吳會斗
J28nB211_p0465a07║牛光雕龍繡鳳推君勝愧我空空一笑長
J28nB211_p0465a08║贈易修施居士
J28nB211_p0465a09║義能一貫理無偏率性真堪繼大賢道德祗今型後
J28nB211_p0465a10║進行藏早已合先天學從乾健傳心要識比隨宜受
J28nB211_p0465a11║命全此日禾中添勝事春風滿坐又三千
J28nB211_p0465a12║贈忠可徐居士
J28nB211_p0465a13║已遠名場辨業因須思隙影電光頻謾矜絕代紅顏
J28nB211_p0465a14║好最易臨頭白髮新一念不生全內寶六根鎔淨露
J28nB211_p0465a15║家珍果能識得安身法養就神駒出俗塵
J28nB211_p0465a16║贈敬可徐居士
J28nB211_p0465a17║稔識浮名似幻如遠離人境結精廬庭前修竹堪藏
J28nB211_p0465a18║月簷下環谿任走魚明眼早知三要旨忘心頓貫五
J28nB211_p0465a19║車書莫將世事空牢係漢闕秦宮盡古墟
J28nB211_p0465a20║借靜室住冰禪人詩以贈之
J28nB211_p0465a21║借得三間近水傍入門無伴不荒涼雲封瓦灶苔封
J28nB211_p0465a22║壁月滿蘿龕霜滿床常憶古人穿紙襖須知活計在
J28nB211_p0465a23║空囊相看別有安閒事贈汝新篇話正長
J28nB211_p0465a24║張權始居士來欈李賦此以贈
J28nB211_p0465a25║幾年吳下識名流若箇如君肯遠遊帶水拖泥心自
J28nB211_p0465a26║淨逢場作戲事無憂一天雨雪詩腸潤萬里關山智
J28nB211_p0465a27║眼收龐老覺華吹更發玅香今日滿山樓
J28nB211_p0465a28║留別嚴𨍏轢道人
J28nB211_p0465a29║聖制相將期又終何妨飛錫去凌空濯盂就澗囊懸
J28nB211_p0465a30║樹舞棹橫波帆滿風撩起便行無彼此得緣方住任
J28nB211_p0465b01║東西一番法器難忘卻明月天涯處處同
J28nB211_p0465b02║別項梅雪居士
J28nB211_p0465b03║欲買扁舟過虎丘得相知處暫淹留芒鞋襯艸香生
J28nB211_p0465b04║足竹杖敲梅雪滿頭峰嶂平分吳越勢江河幾送古
J28nB211_p0465b05║今流何時再棹南湖月煙雨樓前共唱酬
J28nB211_p0465b06║過譚右長居士館中作別時有善琴者至賦以
J28nB211_p0465b07║贈之
J28nB211_p0465b08║窮途白眼水雲空一帶長江挂短篷不傍西東尋住
J28nB211_p0465b09║處祗緣左右識春風打開昔日瀏陽艸拗折當年石
J28nB211_p0465b10║鞏弓聽遍五湖鄉曲子沒絃誰解奏商宮
J28nB211_p0465b11║錢若水居士刪補西湖隄上桃柳賦此以贈
J28nB211_p0465b12║久識西泠景自奇水光山色兩相宜蹊間關去新桃
J28nB211_p0465b13║幹隄上重添舊柳枝金管玉簫歌舞地風帆月榭雨
J28nB211_p0465b14║雲陂與君一線通消息奪得高標衹恁時
J28nB211_p0465b15║欈李胡奉谿居士築菴留居作此以辭
J28nB211_p0465b16║樂城高築願弘深塵剎無煩較尺尋雨洗風揩難似
J28nB211_p0465b17║石龍獰虎伏久薰心橫身萬里空為廈撒手千巖道
J28nB211_p0465b18║是林功德不從人處得衹園謾自布黃金
J28nB211_p0465b19║壽體泉沈居士夫人五十看菊拈祝
J28nB211_p0465b20║樓閣軒西菊吐黃清暉滿座興偏長栴檀金鼎分幽
J28nB211_p0465b21║靄經唄雲壇賦雅章南極圖開榮晚節北堂芝馥獻
J28nB211_p0465b22║瓊漿廷前桂子鹿鳴瑞檻外蘭孫鶴和祥散步平林
J28nB211_p0465b23║觀野趣迴瞻山石繞流芳煙霞道者無私祝聊借鴛
J28nB211_p0465b24║湖拱壽觴
J28nB211_p0465b25║壽高夫人五十
J28nB211_p0465b26║金莖僊掌接瓊漿未必如君蔬水香不獨承家稱俊
J28nB211_p0465b27║傑更於明性識禎祥山河大地無窮色日月千秋不
J28nB211_p0465b28║異光多𧘲正如春酒滿三珠樹裏鶴群翔
J28nB211_p0465b29║贈淨明菴決則老師
J28nB211_p0465b30║參遍諸方老凍膿艸菴歸隱自藏鋒聲聲唬鳥青山
J28nB211_p0465c01║裏處處荒園埜菊叢澗水澂渟留夜月竹林瀟灑伴
J28nB211_p0465c02║高峰臨岐為問安心事一把茆多住祝融
J28nB211_p0465c03║東塔功德林次壁間韻
J28nB211_p0465c04║掀翻大地道情深滿目青山不費尋樓閣已堪舒隻
J28nB211_p0465c05║眼優曇若箇話同心遠觀西北象王窟近睹東南師
J28nB211_p0465c06║子林昨夜海門消息至一輪突出到於今
J28nB211_p0465c07║與陳方三居士
J28nB211_p0465c08║識得當人舊主翁仲尼鼻孔本來同埽除文字閒枝
J28nB211_p0465c09║葉悟徹良知脫有空予欲無言俱漏泄吾無隱爾露
J28nB211_p0465c10║真風直須嚼出其中味道學從教一貫通
J28nB211_p0465c11║途中吟
J28nB211_p0465c12║一望川原世路紆周旋維谷轉癡愚風腥廣陌狐成
J28nB211_p0465c13║隊日薄寒巖虎負嵎落落自難吾道合滔滔孰識有
J28nB211_p0465c14║情殊蒼天哭在憑誰和竿木隨身崎與嶇
J28nB211_p0465c15║戊戌元旦
J28nB211_p0465c16║又見東風度藥闌可盤桓處且盤桓金爐火在香初
J28nB211_p0465c17║遠石磬敲來聲未殘蹋遍吳山何地好漫思楚水對
J28nB211_p0465c18║春寒老梅不減先年韻把茗吮豪試詠看
J28nB211_p0465c19║訪中明法兄留贈
J28nB211_p0465c20║曳杖捫蘿路入微竹松深處扣柴扉鳥喧總屬林泉
J28nB211_p0465c21║興猿嘯非關人世機曾共龍山分片髓敢同虎穴運
J28nB211_p0465c22║全威但嗟相看年來老雲水重重悵幾違
J28nB211_p0465c23║贈倪伯屏居士
J28nB211_p0465c24║眼中金屑謾勞評水近高樓適埜情室擬維摩空未
J28nB211_p0465c25║得學期龐老悟無生迴環竹樹詩增韻遠映谿山畫
J28nB211_p0465c26║有聲識得箇中消息子宰官居士亦閒名
J28nB211_p0465c27║顧孟調居士六十賦贈
J28nB211_p0465c28║會爾初年五十餘算來甲子近何如光陰有限頻頻
J28nB211_p0465c29║惜妄想無邊漸漸除淨土覺華禪水灌識田愛艸慧
J28nB211_p0465c30║刀鋤百千萬劫都空過莫使今生又涉虛
J28nB211_p0466a01║孟夏將歸楚送畫先兄遊越
J28nB211_p0466a02║松花落盡古城邊楖栗橫擔各一天每望雁群思故
J28nB211_p0466a03║里何當鹿苑別高賢春波處處珠沉月曉樹枝枝翠
J28nB211_p0466a04║拂煙一藏全提曾有約南來正脈賴流傳
J28nB211_p0466a05║其二
J28nB211_p0466a06║歷盡煙波意坦然掉歌聲裏過前川半瓢不滿千家
J28nB211_p0466a07║飯一葉常撐沒底船回首斷雲橫埜岸迎眸幽鳥炙
J28nB211_p0466a08║晴天真風掃地君須挽高策還期振楚巔
J28nB211_p0466a09║其三
J28nB211_p0466a10║半鉤明月敞晴皋金錫雲從興復豪杯泛千江分祖
J28nB211_p0466a11║道詩成群玉和離騷懷親幾賦還鄉曲赤體誠如透
J28nB211_p0466a12║網鰲歸計不知何日就萬年松下聽秋濤
J28nB211_p0466a13║寄又洪師
J28nB211_p0466a14║圖南萬里意悠然展翅摩霄六息天句外機權標月
J28nB211_p0466a15║指夢中鄉緒續爐煙抱琴惟憶知音叟挂缽猶慚負
J28nB211_p0466a16║米賢撩倒靈山多話墮期君收拾上雲巔
J28nB211_p0466a17║寄太白山古音師
J28nB211_p0466a18║古柏森森立翠煙玲瓏深鎖碧岩巔自憐急楫揚波
J28nB211_p0466a19║遠誰信乘潮帶月圓何日共觀磨鏡石他年應聽指
J28nB211_p0466a20║南禪風前一段真消息借作新聲倩羽傳
J28nB211_p0466a21║寄友人
J28nB211_p0466a22║野鶴閒雲帶晚過雙珠貫日媚江波晤時笑口千金
J28nB211_p0466a23║重別後愁眉一息多松下逢迎青玉案風前頻寄紫
J28nB211_p0466a24║芝歌午盂糲飯堪分供歲暮還鄉意若何
J28nB211_p0466a25║擬歸南嶽
J28nB211_p0466a26║曾於靈山得句真人天百萬少同倫狂歌社裡人皆
J28nB211_p0466a27║醉活火鐺邊事幾親秋水千江惟我泛梅花一賦許
J28nB211_p0466a28║誰陳舌頭拖地成孤負活計無如偶石筠
J28nB211_p0466a29║其二
J28nB211_p0466a30║探盡炎涼又住山不留朕跡落人間世無俠士空呈
J28nB211_p0466b01║劍林有柴扉且閉關花鳥不消逋客淚月梁仍照舊
J28nB211_p0466b02║時顏誰為宇宙無羇者把手相將薜荔還
J28nB211_p0466b03║其三
J28nB211_p0466b04║還鄉曲唱碧山頭槐葉蘆花煙雨秋易水寒風千古
J28nB211_p0466b05║恨蠡江落日萬年愁林間有杖堪伏虎江面無心自
J28nB211_p0466b06║狎鷗潦倒煙瀾生意遠錦鱗橈下看風流
J28nB211_p0466b07║其四
J28nB211_p0466b08║收綸罷釣老頭陀歸踞融峰不較多種石且圖抽紫
J28nB211_p0466b09║筍培松寧羨引青蘿檻前山色應如舊谷口人情任
J28nB211_p0466b10║易他但得此身還故隱草堂風月自婆娑
J28nB211_p0466b11║其五
J28nB211_p0466b12║夷則風高雁字斜滄洲幾度漢年華南湖羨有穿雲
J28nB211_p0466b13║枻北海殊無貫月槎老去懶撾塗毒鼓秋來怕聽塞
J28nB211_p0466b14║垣笳違時最恨岩前菊人未云歸先放花
J28nB211_p0466b15║其六
J28nB211_p0466b16║望衡何處隔清暉開眼寧知闔眼非遍地草蟲和露
J28nB211_p0466b17║泣驚秋旅雁傍霞飛一天疏雨千山暗數壑閒雲萬
J28nB211_p0466b18║慮微不是同條難作伴隨身竿木蹈寒歸
J28nB211_p0466b19║其七
J28nB211_p0466b20║斷腸秋草滿天涯飄渺孤雲何處家南國開殘秦地
J28nB211_p0466b21║菊西風落盡漢宮花活埋幸有青山在老病頻添白
J28nB211_p0466b22║髮賒湘嶺豈無龍虎穴成群何必混狐蝦
J28nB211_p0466b23║其八
J28nB211_p0466b24║天涯踏遍又寒侵若箇能同返舊林山盡水窮欣有
J28nB211_p0466b25║策鳥啼花放了無心屠龍劍客狂中舞賦鵬書生醉
J28nB211_p0466b26║裏吟堪笑閒忙俱少實乾坤何地覓知音
J28nB211_p0466b27║其九
J28nB211_p0466b28║落木蕭蕭動客塵侵藤二鼠不饒人貪他蜜味將心
J28nB211_p0466b29║魅贏得流離似我貧沉醉九醞常處夜循環六趣幾
J28nB211_p0466b30║生身老僧雲散枮岩日幾度呼君早出倫
J28nB211_p0466c01║其十
J28nB211_p0466c02║瓢囊雲水問瞿曇吸盡滄溟學放憨堪羨紙衣溫似
J28nB211_p0466c03║纊頻思棠梨美于柑瀾翻智度悲龍樹血染離騷賦
J28nB211_p0466c04║楚南骨白千山候萬戶何如破衲擁蘿龕
J28nB211_p0466c05║示子修高居士
J28nB211_p0466c06║存心養性本非同見性明心義孰融所幸少年能有
J28nB211_p0466c07║志直須慧劍截長空五車書外明三要一喝聲中證
J28nB211_p0466c08║六通休得逢場尋傀儡到頭當認主人公
J28nB211_p0466c09║壽普明寺明巖老師七十
J28nB211_p0466c10║南華風景恣敖游海月山雲眼底酬兩岸蓼花乘醉
J28nB211_p0466c11║壑一湖澄練滿煙樓好看星斗呈金果喝起虹霓駕
J28nB211_p0466c12║玉洲昨夜廣寒宮未閉普明重掛一枝秋
J28nB211_p0466c13║贈高念祖汝揆更生三居士
J28nB211_p0466c14║爭羨門客駟馬車文章澤在看傳家學通百氏推才
J28nB211_p0466c15║藪法識三乘見慧花福德夙生咸有自勳名他日並
J28nB211_p0466c16║堪誇期君外護母忘卻現宰官身願不賒
J28nB211_p0466c17║
J28nB211_p0466c18║
J28nB211_p0466c19║
J28nB211_p0466c20║
J28nB211_p0466c21║七言四句
J28nB211_p0466c22║參禪偈六首
J28nB211_p0466c23║話頭疑處須猛烈打破虛空要見血不向此回下毒
J28nB211_p0466c24║手千生萬劫應難徹
J28nB211_p0466c25║話頭疑處見空王疑到忘機露寂光自是面門常出
J28nB211_p0466c26║現無形無影貌堂堂
J28nB211_p0466c27║話頭疑處俗情除貴在承當無欠餘栗棘金圈吞吐
J28nB211_p0466c28║盡堂堂獨露豈非渠
J28nB211_p0466c29║話頭提起絕狐疑殺活縱橫顯大機手把金剛王寶
J28nB211_p0466c30║劍魔來佛往一齊揮
J28nB211_p0467a01║話頭疑處咬枯根咬斷枯根見不存滋味淡然須吐
J28nB211_p0467a02║卻始知遍界獨稱尊
J28nB211_p0467a03║話頭疑處透生死一透直入無彼此看破秤錘原是
J28nB211_p0467a04║鐵塵塵剎剎絕終始
J28nB211_p0467a05║念佛偈六首
J28nB211_p0467a06║念佛須教審是誰分明覿體露全機但得淨念常相
J28nB211_p0467a07║繼九品蓮邦處處歸
J28nB211_p0467a08║念佛聲中須自薦回光看破娘生面等閒一句都忘
J28nB211_p0467a09║卻心佛不離這一念
J28nB211_p0467a10║念佛迢迢拽轉來五葉蓮華當處開枝枝葉葉俱剪
J28nB211_p0467a11║盡心佛眾生一處理
J28nB211_p0467a12║念佛一聲即到家何須特地起多嗟西方大道如弦
J28nB211_p0467a13║直擬涉思惟路轉差
J28nB211_p0467a14║念佛心中絕點塵莫將迷悟辨疏親自性彌陀渾不
J28nB211_p0467a15║覺只是花前月下人
J28nB211_p0467a16║心心念佛自純清珠山寶樹茂榮榮苦海愛河無住
J28nB211_p0467a17║處于無住處見平生
J28nB211_p0467a18║萬年松
J28nB211_p0467a19║冰霜節與鐵心堅太古音傳風雨前但使深根植地
J28nB211_p0467a20║老寧憂直幹不扶天
J28nB211_p0467a21║過高橋普度尼菴借宿
J28nB211_p0467a22║踏破蒼苔訪舊蹤新花嫩柳映溪容山光四顧寒煙
J28nB211_p0467a23║暮挂錫何妨聽曉鐘
J28nB211_p0467a24║秋日懷母
J28nB211_p0467a25║斫額萱堂秋信來籬邊黃菊帶霜開為憐消息無人
J28nB211_p0467a26║寄一日峰前望幾回
J28nB211_p0467a27║題太白祠
J28nB211_p0467a28║凜凜寒祠古木悲白衣猶記作詩時祠前亦有商山
J28nB211_p0467a29║路不學商山歌紫芝
J28nB211_p0467a30║偈示優婆夷自外道轉禪
J28nB211_p0467b01║道者卻邪求證心真心切勿遠追尋了知自性原無
J28nB211_p0467b02║礙雞犬全彰劫外音
J28nB211_p0467b03║寄祖印法兄
J28nB211_p0467b04║金菊籬邊濯露鮮蓼華江上月娟娟夜來夢度瀟湘
J28nB211_p0467b05║雨誰謂迢迢隔水煙
J28nB211_p0467b06║宗玄兄還南嶽貽詩留別次韻送之
J28nB211_p0467b07║一聲毒塗鼓驚聞何處人逢不識君謾說於今成獨
J28nB211_p0467b08║往五湖煙水儘殷勤
J28nB211_p0467b09║和張權始居士萍寓有感四首
J28nB211_p0467b10║堪嗟大夢似霜華邂逅雲萍即是家認得家時原不
J28nB211_p0467b11║住一瓢一杖是生涯
J28nB211_p0467b12║南湖煙雨漾高樓一色長天目共游好識曼殊最後
J28nB211_p0467b13║句慧刀拈起截奔流
J28nB211_p0467b14║大虛閃電不留停憎愛何須逐隊行識取娘生真面
J28nB211_p0467b15║目肯教埋沒過平生
J28nB211_p0467b16║學道原為究此心非圖名字挂叢林話頭參到忘心
J28nB211_p0467b17║處不向他家壁上吟
J28nB211_p0467b18║示錢牧齋夫人
J28nB211_p0467b19║鴻鈞轉處露陽春好聽鶯啼綠柳陰驚起渠儂無背
J28nB211_p0467b20║面一輪依舊落西林
J28nB211_p0467b21║示錢復先夫人
J28nB211_p0467b22║滾滾紅塵隊裏人莫將情念強疏親試看雪殞新晴
J28nB211_p0467b23║後萬樹依然舊日春
J28nB211_p0467b24║示孫孝若夫人
J28nB211_p0467b25║璨若驪珠不假揮尋常日用露全機桃華浪裏春雷
J28nB211_p0467b26║蟄撥轉機輪遍界輝
J28nB211_p0467b27║示瞿道人
J28nB211_p0467b28║痛棒三遭血濺飛新春不附舊時機電光石火能舒
J28nB211_p0467b29║眼撒手懸巖獅子威
J28nB211_p0467b30║與高夫人
J28nB211_p0467c01║萬里青霄絕點塵一輪明月耀乾坤茫茫宇宙人無
J28nB211_p0467c02║數幾箇如君開頂門
J28nB211_p0467c03║
J28nB211_p0467c04║
J28nB211_p0467c05║
J28nB211_p0467c06║
J28nB211_p0467c07║
J28nB211_p0467c08║
J28nB211_p0467c09║
J28nB211_p0467c10║
J28nB211_p0467c11║四言
J28nB211_p0467c12║示雪星道人
J28nB211_p0467c13║不知最切知有成顛空印海水海印空天無欠無剩
J28nB211_p0467c14║無中無邊機分銖兩位合正偏痛棒三頓肋下三拳
J28nB211_p0467c15║父慈子孝本自天然如水投器器圓水圓
J28nB211_p0467c16║五言
J28nB211_p0467c17║與如心道者
J28nB211_p0467c18║人謂公年老余謂公學小遇事如不知於己無煩惱
J28nB211_p0467c19║一榻自翛然三心何處討悠悠棲物外兀兀超塵表
J28nB211_p0467c20║大智自若愚大拙成真巧萬象本蕭蕭一靈常皎皎
J28nB211_p0467c21║叉手告松筠誰為世間寶
J28nB211_p0467c22║五言四句
J28nB211_p0467c23║辭南嶽山茨和尚塔
J28nB211_p0467c24║一片秋空淨南山艸木深暮雲千嶂色何處不關心
J28nB211_p0467c25║竹
J28nB211_p0467c26║明月橫空影清風杳拂塵堅貞原有節虛白本無心
J28nB211_p0467c27║六言四句
J28nB211_p0467c28║示眾居士四偈六首
J28nB211_p0467c29║大千劫火洞然此箇原來不壞誰知滿目青山盡是
J28nB211_p0467c30║法身三昧
J28nB211_p0468a01║指上豈能見月鏡中何用尋頭不道即心即佛便去
J28nB211_p0468a02║騎牛覓牛
J28nB211_p0468a03║假和地水火風未免生老病死寶藏人人現成何必
J28nB211_p0468a04║遺金孫子
J28nB211_p0468a05║幻影任歸露電寂心俱付寒灰直須休去歇去那管
J28nB211_p0468a06║魔來佛來
J28nB211_p0468a07║贈天游駱居士二首
J28nB211_p0468a08║羨爾文章滿世卻從湘水沉之西江一口吸盡處處
J28nB211_p0468a09║生涯大奇
J28nB211_p0468a10║句句聖賢風雅言言佛祖婆心更有一顛白雪散作
J28nB211_p0468a11║陽和滿林
J28nB211_p0468a12║
J28nB211_p0468a13║
J28nB211_p0468a14║
J28nB211_p0468a15║
J28nB211_p0468a16║
J28nB211_p0468a17║
J28nB211_p0468a18║
J28nB211_p0468a19║
J28nB211_p0468a20║
J28nB211_p0468a21║讚
J28nB211_p0468a22║南嶽山茨和尚像
J28nB211_p0468a23║者箇宗匠忒殺無狀獨踞南嶽峰頂冷地吞煙吐瘴
J28nB211_p0468a24║龜毛拂子拈起驚人突出眼睛佛魔膽喪纔涉擬議
J28nB211_p0468a25║劈頭來動轉施為難測量多少平人受你活埋被我
J28nB211_p0468a26║覷破藏身隱相咄休隱相無虛妄讎恨難消描來供
J28nB211_p0468a27║養
J28nB211_p0468a28║龍池萬如和尚像
J28nB211_p0468a29║者老漢黃面皮不開口說菩提贏得一雙眼輸卻兩
J28nB211_p0468a30║莖眉澗狹水流急山高月上遲祗要鯨鯢神變化滔
J28nB211_p0468b01║天惡浪滿龍池
J28nB211_p0468b02║大俞法兄騎牛小像
J28nB211_p0468b03║兩鬢蓬鬆高騎白牯博徹斯文貫通今古滅卻臨濟
J28nB211_p0468b04║正法眼蹋殺玄沙一隻虎
J28nB211_p0468b05║古鑑法兄像
J28nB211_p0468b06║者漢生來孟浪動輒拈條白棒浸殺龍池水裏突出
J28nB211_p0468b07║佛祖頭上禪流不用疑猜便是古鑑和尚
J28nB211_p0468b08║自讚
J28nB211_p0468b09║無中卻生有向外揚家醜不喫趙州茶寧呷曹山酒
J28nB211_p0468b10║能令一喝下須彌山倒走問著生緣處白棒當頭摟
J28nB211_p0468b11║超月優婆夷行樂圖
J28nB211_p0468b12║不是僧兮不是尼六門面面銕牛機當軒突出無回
J28nB211_p0468b13║互午夜堂前月正輝
J28nB211_p0468b14║黃夫人行樂圖
J28nB211_p0468b15║者箇夫人知不知一身隨處露雙眉欲知叉手藏鋒
J28nB211_p0468b16║句盡在憑闌不語時
J28nB211_p0468b17║倪伯屏居士像贊
J28nB211_p0468b18║峨冠博帶大坐當軒雷聲淵默邦家之瞻雖然現出
J28nB211_p0468b19║宰官像長老之名四海傳
J28nB211_p0468b20║
J28nB211_p0468b21║
J28nB211_p0468b22║
J28nB211_p0468b23║
J28nB211_p0468b24║
J28nB211_p0468b25║
J28nB211_p0468b26║
J28nB211_p0468b27║
J28nB211_p0468b28║
J28nB211_p0468b29║
J28nB211_p0468b30║
J28nB211_p0468c01║書問
J28nB211_p0468c02║寄興化沈居士
J28nB211_p0468c03║貧衲於貴邑少緣不克久居與居士面商箇事悵甚
J28nB211_p0468c04║泰州期中安靜僧舍頗潔無勞致念居士參究雖有
J28nB211_p0468c05║箇入頭然向上一路猶太遠在須知古人一期方便
J28nB211_p0468c06║直下無你迴避處祗貴逴得便行不存軌轍始可捉
J28nB211_p0468c07║他淨名龐老敗缺稍涉遲疑白雲萬里豈可今日明
J28nB211_p0468c08║日存想究竟縱然悟去堪作甚麼古人云莫守寒巖
J28nB211_p0468c09║異草青坐卻白雲終不玅惟居士自勉之。
J28nB211_p0468c10║與李三夫人
J28nB211_p0468c11║前承道愛情出格外遙憶慈容宛如覿面泰州居止
J28nB211_p0468c12║頗靜無勞分慮嘗欲道人看城東老母公案地與時
J28nB211_p0468c13║遙不知近日體究如何山僧有箇頌子聊為舉似盍
J28nB211_p0468c14║以良驥追風或借勢於鞭影也繡戶臨芝絕品評何
J28nB211_p0468c15║須開宴待瓊英十分春色遊人醉一種天香透骨清
J28nB211_p0468c16║向者提得便行可謂天上天下唯我獨尊不見有佛
J28nB211_p0468c17║可成有眾生可度來去自由如鳥飛空豈不暢快平
J28nB211_p0468c18║生耶倘其不然也須自加鞭策始得。
J28nB211_p0468c19║與李四夫人
J28nB211_p0468c20║向臨貴邑未及一造高軒至今猶耿耿也道人智量
J28nB211_p0468c21║過人辨才越眾正好從火宅以駕白牛入化城以躋
J28nB211_p0468c22║寶所否則不異衣秘摩尼而借光東壁也惟道人淬
J28nB211_p0468c23║礪精光猛利心志步步轉身頭頭脫體山僧雖有成
J28nB211_p0468c24║風之手於道人分上總屬夏行冬令更有甚罏𩍁鉗
J28nB211_p0468c25║錘哉時不待人伏唯珍重。
J28nB211_p0468c26║與式玉王居士
J28nB211_p0468c27║雲峰雖隔百里明眼人何異覿面居士於日用想加
J28nB211_p0468c28║精進矣雖然一聞便悟尚涉程途佇思停機白雲萬
J28nB211_p0468c29║里事是恁麼事人須恁麼人若少留觀聽也須朝斯
J28nB211_p0468c30║夕斯念念不間一朝迸裂始稱大事了畢方不孤負
J28nB211_p0469a01║己靈而昂藏於天地間也近日上堂法語奉覽餘不
J28nB211_p0469a02║備。
J28nB211_p0469a03║寄衡陽劉氏兄弟
J28nB211_p0469a04║別來數載如電光中眨眼相似世事遷流更可知矣
J28nB211_p0469a05║遙望家鄉又不知作何景況也貧衲竿木隨身逢場
J28nB211_p0469a06║作戲楚水吳山殆將歷遍所謂天地與我同根萬物
J28nB211_p0469a07║與我一體腳頭腳底橫三豎四那管通身泥水百結
J28nB211_p0469a08║拖地法華禪師頌云屎臭薰天亦偶然法華爭敢為
J28nB211_p0469a09║君宣鼻中若有通天竅一任橫行不著穿盡大地無
J28nB211_p0469a10║不是箇清淨道場了無罣礙所念人人有一大事因
J28nB211_p0469a11║緣在聖不增在凡不減迥脫塵根高超言象遇緣應
J28nB211_p0469a12║物觸處圓成萬變千奇不離本際祗為情生智隔想
J28nB211_p0469a13║變體殊於諸緣染濃如膠漆輪迴六道無繇解脫貧
J28nB211_p0469a14║衲每懷吾兄弟未能覿面提持得出苦海不得不如
J28nB211_p0469a15║許葛藤聊申相為之誠伏惟各自努力珍重珍重。
J28nB211_p0469a16║又
J28nB211_p0469a17║世人如石火電光眨眼即是來生時節不相饒光陰
J28nB211_p0469a18║疾如駛祗如貧衲見參請者不論久參晚進無非全
J28nB211_p0469a19║體大用覿面提持醍醐毒藥隨人領解盍為迷越裳
J28nB211_p0469a20║之路聊作指南之車若是利根上智直下知歸安用
J28nB211_p0469a21║貧衲饒舌為也正謂人人本具各各不無者道靈光
J28nB211_p0469a22║時時獨露一涉言詮便成途轍眾兄弟皆是英靈漢
J28nB211_p0469a23║子也須知有此段大事人生必要了明者不然生死
J28nB211_p0469a24║到來前路茫茫無本可據憑何保得不入驢胎馬腹
J28nB211_p0469a25║但願諦信無疑則一念回光便同本得那時方知我
J28nB211_p0469a26║不汝欺吳楚地隔惟吾兄弟善忖度之。
J28nB211_p0469a27║與黃樵雲居士
J28nB211_p0469a28║山埜寓姑蘇有年每見縉紳居士參究此道者不是
J28nB211_p0469a29║見地偏估便為知解籠罩真參實究者屈指全無昔
J28nB211_p0469a30║日龐居士楊大年李駙馬輩皆操履真實見道穩密
J28nB211_p0469b01║此等流亞無復再見前造高軒見居士行色匆匆未
J28nB211_p0469b02║得盤桓為悵邇來宗乘似盛實衰惟居士現宰官身
J28nB211_p0469b03║行法門事勘破自己日用不負靈山囑托凡遇師匠
J28nB211_p0469b04║慎勿輕意放過須當取彼所長勵我所短則道學淵
J28nB211_p0469b05║源自然透頂透底古人云學道如入大海轉入轉深
J28nB211_p0469b06║良不誣也山埜忝據法筵每念德薄智淺無益後進
J28nB211_p0469b07║惟思衡嶽峰頂嘯月眠雲以消餘業了現報而已其
J28nB211_p0469b08║餘又何慕哉使旋草率無任神馳。
J28nB211_p0469b09║與周雲卿居士
J28nB211_p0469b10║向承賜顧蓬壁生輝造次登龍過辱寵優謝謝老居
J28nB211_p0469b11║士夙具善根智量過人若究心此道應如泗洲見大
J28nB211_p0469b12║聖不知有何世務紛紜于本分事膜不相關將謂世
J28nB211_p0469b13║法佛法分作兩橛不見僧問歸宗如何是佛宗云吾
J28nB211_p0469b14║言恐汝不信僧云和尚誠言安敢不信宗云即汝便
J28nB211_p0469b15║是僧云如何保任宗云一翳在眼空華亂墜請看是
J28nB211_p0469b16║何道理盍迎賓送客抱子弄孫至於折旋俯仰之間
J28nB211_p0469b17║若能直下薦得即佛法尚不可得況世法耶山僧書
J28nB211_p0469b18║至此不覺擲筆大笑且道笑箇甚麼言多去道轉遠
J28nB211_p0469b19║惟居士就焚之。
J28nB211_p0469b20║
J28nB211_p0469b21║雜著
J28nB211_p0469b22║悼祖風辭
J28nB211_p0469b23║一華五葉兮天下芬芳分宗裂派兮海內汪洋金丹
J28nB211_p0469b24║點銕兮信篤者化寶劍揮空兮命盡者亡棒喝交馳
J28nB211_p0469b25║兮直釣獰龍針線綿密兮生陷大蟲惡水未潑兮俊
J28nB211_p0469b26║鶻凌空鞭影擬動兮良馬追風今不夢見兮古人大
J28nB211_p0469b27║全深可痛悼兮法幢傾顛心燈寢耀兮誰續燄燄祖
J28nB211_p0469b28║脈壅塞兮誰決涓涓獅子窟中兮狐兔紛擾栴檀林
J28nB211_p0469b29║內兮荊棘連綿受栴檀之薰炙兮吐伊蘭之臭氣披
J28nB211_p0469b30║獅子之皮鞹兮噴野干之沫涎哀後生之蔑聞兮真
J28nB211_p0469c01║詮教外悲軌持於疏鈔兮繩索重添醉佩衣珠兮甘
J28nB211_p0469c02║馳貧里幼失恃怙兮傭作市廛流音律而忘返兮益
J28nB211_p0469c03║進益狂捨定慧而投迷兮自漫自妨輕生死之不究
J28nB211_p0469c04║兮殊為至愚昧心光之未明兮誠然可傷不久華屋
J28nB211_p0469c05║兮盡作魔宮易見寶坊兮翻為利場世道衰微兮滔
J28nB211_p0469c06║滔末法孰為大力兮再挈單傳不忘靈嶽之付囑兮
J28nB211_p0469c07║愍孤露而護覆丕振少室之弘猷兮瀹狂瀾而溯源
J28nB211_p0469c08║可令大法兮卷已復舒抑使心印兮彼彼共懸
J28nB211_p0469c09║喃喃語
J28nB211_p0469c10║當知學道如牧牛法慎勿縱緩犯人苗稼生死心當
J28nB211_p0469c11║切世緣殊可罷看箇話頭心心無間當離憒鬧安處
J28nB211_p0469c12║寂靜宜遠雜遝志圖見性宜寡言詞多語者賤宜省
J28nB211_p0469c13║緣慮多事者亂無見小利壞良心無因小害損善念
J28nB211_p0469c14║毋見人非退己善根毋自作孽退人道意毋以微善
J28nB211_p0469c15║而不作毋以小惡而不禁聞善言當拱聽臨禍患當
J28nB211_p0469c16║安詳見不平毋動氣遇侮慢毋動嗔處友必須乎澹
J28nB211_p0469c17║絕交毋出惡聲聞過莫憚改聞諫當自醒非切己事
J28nB211_p0469c18║莫往有益善者當行人家無伴慎勿久坐在處逢人
J28nB211_p0469c19║不宜戲論當大事毋急卒遇小事毋輕忽無要緊事
J28nB211_p0469c20║莫舉無利益事莫談好事宜先人後己過失宜責己
J28nB211_p0469c21║恕人無訐露人隱事無障昧人美行毋為事難而辭
J28nB211_p0469c22║毋為患難而退毋以妄身作業不可縱性壞事口不
J28nB211_p0469c23║宜傳人非耳不宜聽人短見諍宜息見難急救重義
J28nB211_p0469c24║疏財損己利物出言須和氣行事宜誠實問辨當虛
J28nB211_p0469c25║己論事須達理捨戲玩具遠惡律儀莫親邪辟人莫
J28nB211_p0469c26║習惡知解貧乏無苟求從容無妄費理不可自是事
J28nB211_p0469c27║不可固執凡事宜方便為人無刻薄語默宜尊重舉
J28nB211_p0469c28║止貴安詳當親良友宜擇明師見人須謙遜交易宜
J28nB211_p0469c29║平穩奉己宜約待老宜寬在下者宜慈愛不慈愛同
J28nB211_p0469c30║廢物在上者須孝敬不孝敬類犬馬當患道德不充
J28nB211_p0470a01║毋以聲利自累當治心於未萌毋順情以致亂究道
J28nB211_p0470a02║研真老病應當益壯親師擇友曉夕不可憚勞切忌
J28nB211_p0470a03║胸中存物虛室自然生白切莫意下染塵鏡清斷不
J28nB211_p0470a04║匿髮當觀此身不久腐爛應不移時自心因塵而有
J28nB211_p0470a05║無塵體亦無依觀身量等虛空則不見有身而為生
J28nB211_p0470a06║死而生死亦同虛空安心還同法界則不見有心而
J28nB211_p0470a07║為起滅而起滅亦同法界當信悟道在剎那不費纖
J28nB211_p0470a08║毫力若假纖毫力即同有作意慢則心輕信微則志
J28nB211_p0470a09║弱夙障深厚實難湊泊天下無愚人不納言者愚天
J28nB211_p0470a10║下無真病不受藥者病病愈而藥不除其病轉深也
J28nB211_p0470a11║言納而愚猶在其言不聖也然則余固非聖其言皆
J28nB211_p0470a12║私淑諸聖也有心當世者不以人廢言可也。
J28nB211_p0470a13║竹拄杖頌
J28nB211_p0470a14║儱侗一橛無枝無葉硬骨稜層七凹八凸其心雖空
J28nB211_p0470a15║針拶不通凌霜傲雪不變其容生荊棘林長頑石壁
J28nB211_p0470a16║無陰陽地卓卓安立用時活潑能縱能奪全生即殺
J28nB211_p0470a17║全殺即活指西劃東勢若飛龍挑回明月撥轉虛空
J28nB211_p0470a18║往往來來全憑渠力把住時聖凡乞命放行時瓦礫
J28nB211_p0470a19║生色通身作用自天然倒弄橫拈許誰測
J28nB211_p0470a20║示眾禪者偈
J28nB211_p0470a21║欲渡生死海須乘般若舟一念回機處諸妄即時休
J28nB211_p0470a22║妄盡心如如輪迴始斷流般若因師悟刳心未足酬
J28nB211_p0470a23║生佛本來齊迷悟兩分岐達法心開悟拒師原自迷
J28nB211_p0470a24║一團世俗心豪無欽信倪祗責他長短不知己是非
J28nB211_p0470a25║茫茫隨業識涉獵閒文字自心障自心非業成業地
J28nB211_p0470a26║共師住千年不知佛法意誠哉知道難知己尤不易
J28nB211_p0470a27║一中邪師毒萬劫縈桎梏擇師第一功參隨自勉勗
J28nB211_p0470a28║形儀似端嚴浮情實諂曲扭捏投人意碔砆豈是玉
J28nB211_p0470a29║本色人難得宛有凌霄勢面不阿附人心不藏異計
J28nB211_p0470a30║不辨塵勞境寧知聖義諦任性逐情塵千生驢橛繫
J28nB211_p0470b01║自誇心機巧能令萬事曉寧知障染心不是超凡表
J28nB211_p0470b02║作善無豐約隨心成大小住相輪迴生離塵生死了
J28nB211_p0470b03║萬行得其宗菩提在掌中關捩無多子久長人可通
J28nB211_p0470b04║清淨理不入濁惡心爭空業浪滔滔滾真機耿耿蒙
J28nB211_p0470b05║身世暗推遷命根日剝削一旦無常至然後抱佛腳
J28nB211_p0470b06║閻老實無情緊要隄防著莫謂死尚遠將此付高閣
J28nB211_p0470b07║急處放些緩強處放些弱日用苟相應生死能自若
J28nB211_p0470b08║了身心如幻即是大圓覺為報修行人是義應當學
J28nB211_p0470b09║
J28nB211_p0470b10║
J28nB211_p0470b11║佛事
J28nB211_p0470b12║為恒持禪人火
J28nB211_p0470b13║擎火炬云精進持淨戒猶如護明珠一朝親撲落縱
J28nB211_p0470b14║橫總是渠擲下云山僧為汝重指出一朵青蓮輝地
J28nB211_p0470b15║爐。
J28nB211_p0470b16║為新玄道者火
J28nB211_p0470b17║拈火炬喝一喝云玄來多少時也依舊腳跟立地有
J28nB211_p0470b18║口祗解脫空到處逢場作戲等閒得路便還家樹倒
J28nB211_p0470b19║藤枯如粉碎且道樹倒藤枯句歸何處攛炬云直下
J28nB211_p0470b20║來也急著眼覷。