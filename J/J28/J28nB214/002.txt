J28nB214_p0558c01║梵室偶談
J28nB214_p0558c02║古吳沙門智旭著門人果海錄
J28nB214_p0558c03║古人有云：「只貴子見地，不問子行履。」蓋謂有見地者
J28nB214_p0558c04║必有行履，有行履者未必有見地也。今乃自負狂解，
J28nB214_p0558c05║而蕩德喪檢，嗚呼痛哉！
J28nB214_p0558c06║因戒生定，定生而戒愈完；因定發慧，慧發而戒定愈
J28nB214_p0558c07║勝，故名三無漏學也。今甫習定，則戒先蕪矣；甫學慧，
J28nB214_p0558c08║則定先汩矣。以後後而廢前前，猶之豎梁柱則掘圮
J28nB214_p0558c09║其基址，覆椽瓦則截去其梁柱也。欲優游寢處其下
J28nB214_p0558c10║也，得乎？
J28nB214_p0558c11║夫惟得其神者能遺其跡，亦惟失其要者必染其病。
J28nB214_p0558c12║故今之持律者十人九陡，演教者十人九流，弘宗者
J28nB214_p0558c13║十人九妄。欲求得神而遺跡者，蓋百中無一矣。
J28nB214_p0558c14║戒定慧三學，佛法之大綱，出苦之要徑也。今也見律
J28nB214_p0558c15║師之陡，遂廢戒於不持。見法師之流，遂棄教於不學。
J28nB214_p0558c16║見宗師之妄，遂置禪於不參。何異因噎廢飯，甘心守
J28nB214_p0558c17║餓而死也。
J28nB214_p0558c18║有戒無定慧，非真戒；有定無戒慧，非真定；有慧無戒
J28nB214_p0558c19║定，非真慧。有戒無定慧，墮在欲天；有戒定無慧，墮在
J28nB214_p0558c20║色無色天；有定無戒慧，墮在土木金石，或空散銷沉；
J28nB214_p0558c21║有定慧無戒，墮在邪魔神鬼；有慧無戒定，不免三惡
J28nB214_p0558c22║道苦。或曰：若是，則古人寧取乘急戒緩，其義何居？答
J28nB214_p0558c23║曰：戒緩云者，直曰緩之云耳，非全無也。且豪傑之士，
J28nB214_p0558c24║與其急乘緩戒，墮惡道而方昇，何如乘戒俱急，常近
J28nB214_p0558c25║佛而無退。又復因戒生定，因定發慧，則急戒即急乘
J28nB214_p0558c26║之階梯。若乃藉經教為名利之本，托話頭為優免之
J28nB214_p0558c27║牌，戒不惟緩而且廢，乘雖名急而實緩，恐甚非古人
J28nB214_p0559a01║料揀之心也。
J28nB214_p0559a02║予居徑山時，始受一食法。有禪者曰：「定共戒、道共戒
J28nB214_p0559a03║是務，則茲在所緩矣。」予不屑答也。嗚呼！儱侗瞞盰，病
J28nB214_p0559a04║通斯世，解文識義，能復幾人？若云茲在所緩，應云定
J28nB214_p0559a05║奪戒，道奪戒，共之一字，將云何通？
J28nB214_p0559a06║古之受戒者，修心之基址也；今之受戒者，我慢之幢
J28nB214_p0559a07║幟也。古之習教者，學道之門戶也；今之習教者，破戒
J28nB214_p0559a08║之元由也。古之參禪者，增上之要行也；今之參禪者，
J28nB214_p0559a09║捨戒之別名，謗教之途轍也。革弊防非，是在豪傑之
J28nB214_p0559a10║士矣。
J28nB214_p0559a11║《大佛頂》云「因地不真，果招紆曲。」何謂也？方受戒，則志
J28nB214_p0559a12║在為律師矣；方聽經，則志在為法師矣；方參禪，則志
J28nB214_p0559a13║在為宗師矣。不為律師，無所用受戒也；不為法師，無
J28nB214_p0559a14║所用聽教也；不為宗師，無所用參禪也。猶之應院不
J28nB214_p0559a15║為嚫施，無所用經懺也；俗儒不為作宦，無所用舉業
J28nB214_p0559a16║也；娼優隸卒不為利，無所用眩色俳演、承迎趨走也。
J28nB214_p0559a17║雖然，以世法圖利，事雖卑而無大過也；以讀書規富
J28nB214_p0559a18║貴，則得罪於宣尼；以佛法博虛名，則玷汙於正教。其
J28nB214_p0559a19║過可勝道哉！
J28nB214_p0559a20║古者透最後關之謂宗匠，博通三藏之謂法師，塵業
J28nB214_p0559a21║不侵之謂持律。今也稍解粗淺機緣，則以宗自鳴。略
J28nB214_p0559a22║知流通教典，則以教自負。但護根本四重，則以戒自
J28nB214_p0559a23║滿。嗟嗟，根器狹陋如此，誰復可與荷擔正法。
J28nB214_p0559a24║予寓龍居時，有一老僧看《寶積經》，乃云：「若先看此經，
J28nB214_p0559a25║和尚做不成。」予曰：「若不看此經，和尚做不成。」一謂不
J28nB214_p0559a26║成和尚法故，二謂無所取於為和尚故。噫！可為知者
J28nB214_p0559a27║道，難與俗人言也。
J28nB214_p0559b01║予甫受菩薩戒，發心看律藏。闍黎古師試之曰：「汝已
J28nB214_p0559b02║受大，何更習小？」對曰：「重樓四級，豈上級既造，則下級
J28nB214_p0559b03║可廢耶？」師曰：「譬如登樓，既到上層目，豈復緣下級？」對
J28nB214_p0559b04║曰：「譬如華嚴，雖昇他化佛，元不離寂場。」
J28nB214_p0559b05║一花拈於三藏既說之後，達磨來自佛法盛行之時，
J28nB214_p0559b06║正如龍已畫就，一為點睛，則飛去也。今龍影尚無，睛
J28nB214_p0559b07║何處點？
J28nB214_p0559b08║邇來宗教大失，患在為正法之心不切，而為門庭之
J28nB214_p0559b09║見熾然。詎知為正法，則門庭不期高而自莫及；為門
J28nB214_p0559b10║庭，則正法以爭抗而愈玷汙。
J28nB214_p0559b11║古有大宗匠之掃教，蓋為義學之流，認指為月，而不
J28nB214_p0559b12║見直有也。彼已具通教理，但不能親證親到，故奪其
J28nB214_p0559b13║依解，俾入真通。今之學者，尚未夢見教理，何所用掃？
J28nB214_p0559b14║不幾滅法之罪乎？
J28nB214_p0559b15║如來應世，教隨機設，故大小兩乘，並行不悖。其小乘
J28nB214_p0559b16║者，出家受具，先以學戒為基，次則讀誦坐禪，隨修一
J28nB214_p0559b17║法，不必兼行。其大乘者，亦必以戒為基，次則讀誦坐
J28nB214_p0559b18║禪，雖隨根合分，主助須要兼修，決無一往禪思而不
J28nB214_p0559b19║通了義，亦無一往持說而不事觀心者。誠以不通了
J28nB214_p0559b20║義，則味禪之犯必成；不事觀心，則說食之譏何濟？迨
J28nB214_p0559b21║夫末法，三學分張，尸羅僅成人天之福，而持犯未達，
J28nB214_p0559b22║猶未保其人天；禪思每墮無聞之誚，而戒慧兩荒，多
J28nB214_p0559b23║見淪於惡取；持說每為名利之媒，而戒定俱廢，罕不
J28nB214_p0559b24║落於空談。噫！安得有豪傑之士，一振其頹者乎？予雖
J28nB214_p0559b25║身為床座，所深願焉。
J28nB214_p0559b26║末世之中，法門衰敗，良以邪正不分，故令宗教掃地。
J28nB214_p0559b27║是以丁斯時者，未暇較量深淺，急須甄別邪正。如以
J28nB214_p0559c01║深淺，則如來三昧，迦葉不知；迦葉三昧，阿難不知。乃
J28nB214_p0559c02║至六群比丘，猶勝馬鳴、龍樹。正法尚爾，況末法而可
J28nB214_p0559c03║求全責備乎。如以邪正，則頻伽在殼，已勝餘鳥；砒毒
J28nB214_p0559c04║少許，便能傷命。安得不辯于幾微乎。故其人若正，雖
J28nB214_p0559c05║淺亦可皈依；其人若邪，雖深愈當貶斥。正人雖淺，必
J28nB214_p0559c06║害少而利多；邪人雖深，必害多而利少。若欲辨邪正
J28nB214_p0559c07║之致，未有出於教理二種定量者也。
J28nB214_p0559c08║古人云：「宗者無言之教，教者有言之宗。」至言也。然則
J28nB214_p0559c09║三藏十二部，默而契之皆宗也。既已無言矣，安得謂
J28nB214_p0559c10║之教？千七百公案，舉而揚之皆教也。既已有言矣，安
J28nB214_p0559c11║得謂之宗？故不以說證分宗教，而第以門庭施設分
J28nB214_p0559c12║宗教者，真噇糟漢也。
J28nB214_p0559c13║數見教門之病，則思禪；數見禪門之病，則思教。然有
J28nB214_p0559c14║當互相救者，亦有可各自救者。良以病在當人，非法
J28nB214_p0559c15║門咎也。或曰：互相救易耳，何謂各自救耶？答曰：真實
J28nB214_p0559c16║義虎，決不以畫餅充饑；真實禪人，決不墮惡取空見。
J28nB214_p0559c17║且三藏十二部，曾無一法不勸修行。今之不修行者，
J28nB214_p0559c18║皆叛教人，非學教人也。西來大意，直指人心，見性成
J28nB214_p0559c19║佛。今之不務見性成佛，而妄逞邪解者，皆謗禪人，非
J28nB214_p0559c20║參禪人也。蓋既云見性，安得撥教律于性外？既云成
J28nB214_p0559c21║佛，安得置教律于不覺？即或未見性者、未成佛者，權
J28nB214_p0559c22║以一句話頭，作見性成佛方便，權置萬行門頭。必須
J28nB214_p0559c23║於此話頭，信得及、守得定，是非莫管、身世俱忘，方是
J28nB214_p0559c24║真參實究。是時憤同殺父、急似燒眉，寒暑饑渴，尚無
J28nB214_p0559c25║暇知，律檢教門，又何暇謗？直以一門深入，未及兼修；
J28nB214_p0559c26║亦以一鏡既懸，能含多影。故舉起話頭，萬緣俱捨，即
J28nB214_p0559c27║是檀度；舉起話頭，十惡俱息，即是戒度；舉起話頭，境
J28nB214_p0560a01║風不動，即是忍度；舉起話頭，綿密不斷，即是進度；舉
J28nB214_p0560a02║起話頭，更無異緣，即是禪度；舉起話頭，真疑歷歷，窮
J28nB214_p0560a03║義路之淵源、詣離絕之境界，尋伺無棲、能所雙絕，即
J28nB214_p0560a04║是慧度。若不能萬緣俱捨、十惡俱息，境風不動，綿密
J28nB214_p0560a05║不斷，更無異緣，真疑歷歷，當知不名真正提話頭也。
J28nB214_p0560a06║既不能真提話頭，而獨以之為優免牌，且以之為邪
J28nB214_p0560a07║見本，是豈法門咎哉？故知教門禪門，法無優劣，特以
J28nB214_p0560a08║因地不真，利名奪志，不免作師子身蟲耳。果能反求
J28nB214_p0560a09║其本，則禪本無病，何須求救于教？教亦無病，何須求
J28nB214_p0560a10║救於禪？語云：「聽了佛法，不致餓殺；聽了官法，不致打
J28nB214_p0560a11║殺。」予則云：「聽了教法，不致流殺；聽了禪法，不至狂殺。」
J28nB214_p0560a12║又復學人因地雖或不真，若遇真正師匠，自能中養
J28nB214_p0560a13║不中，才養不才。唯其為師匠者，自眼未明、自事未了，
J28nB214_p0560a14║遂乃盲盲相引，胥入深坑。設有正因之士，猶將被其
J28nB214_p0560a15║荼毒，況復機教適相叩哉？吾故曰：「法門之壞，撐法門
J28nB214_p0560a16║者壞之也。」
J28nB214_p0560a17║惟真宗匠，可以呵教家之空言；惟真義虎，可以斥宗
J28nB214_p0560a18║乘之儱侗。否則自救不暇，何以堅固鬥諍為哉？
J28nB214_p0560a19║今之人患不在提話頭，患在不知所以提話頭耳；患
J28nB214_p0560a20║不在廢萬緣，患在萬緣廢不盡耳；亦不患教人提話
J28nB214_p0560a21║頭，患在不知所以教耳。且萬緣既廢，則身心世界何
J28nB214_p0560a22║以依然不廢？廢惡而不廢善，猶在人天；廢善而不廢
J28nB214_p0560a23║惡，報必三惡。捨人天而趣三惡，謂之有智可乎？又身
J28nB214_p0560a24║心世界既不能全體放下，則真實話頭必不能直下
J28nB214_p0560a25║承當。以悠悠泛泛之心而提一儱侗話頭，是自誑也；
J28nB214_p0560a26║于悠悠泛泛之人而儱侗教以提一話頭，是誑人也。
J28nB214_p0560a27║以誑人之師誑自誑之弟子，法門抑何罪乎？故雲棲
J28nB214_p0560b01║曰：「人以為佛法復興，吾以為宗風大壞也。」雖然，有血
J28nB214_p0560b02║性漢子正應向此時力振其衰，豈因噎而廢飯？即旁
J28nB214_p0560b03║觀者亦豈因東里之婦而笑西子哉？
J28nB214_p0560b04║惟三種人可參話頭：一者、夙具靈根，著手便判，身心
J28nB214_p0560b05║世界全體放下，金剛寶劍當下提起，直待大事了畢，
J28nB214_p0560b06║然後或見知識、或觀契經，印證自心，接引後學。二者、
J28nB214_p0560b07║雖于道路未甚明白，得依真實具眼宗匠，死心參究，
J28nB214_p0560b08║到岐途處，自能為我指點；到根節處，自能為我解闢；
J28nB214_p0560b09║到轉關處，自能為我拶入。三者、既未深明道路，又無
J28nB214_p0560b10║真實師依，必先洞徹教理，方乃死心參究，雖不能通
J28nB214_p0560b11║三藏眾典，而《楞嚴》一部，則不可不精熟也。譬如有人
J28nB214_p0560b12║獨自遠行，若不預問路程，斷有錯誤。除此三種，其餘
J28nB214_p0560b13║悠悠泛泛之人，而欲參禪悟道，敢保十個，錯有五雙。
J28nB214_p0560b14║憨大師以話頭喻敲門瓦子，至言也。惟識得本無實
J28nB214_p0560b15║法，方能用法，而不被法縛。或病其說破，令人不生切
J28nB214_p0560b16║心，則金剛筏喻，圓覺標指，亦有過耶？且惟說破，方知
J28nB214_p0560b17║瓦非是寶，亟在敲門；若不說破，必且忘其敲門，終日
J28nB214_p0560b18║玩瓦。大師此語，真救病神丹，而人顧病之，得無愚且
J28nB214_p0560b19║狂乎？
J28nB214_p0560b20║歸元性無二，方便有多門。然則參禪也，念佛也，止觀
J28nB214_p0560b21║也，皆方便也。既謂之門，安得是同？若知全性起修，全
J28nB214_p0560b22║修即性，則三皆一致，安得是異？故真修行人，止貴就
J28nB214_p0560b23║路還家，何必說同說異，增益戲論？
J28nB214_p0560b24║憨大師方便語，曲為末世開助道門，可稱契理契機。
J28nB214_p0560b25║或非之曰：「正道若不得力，更令修行助道，教門則可，
J28nB214_p0560b26║宗乘則斷不可。」噫，若論宗乘，向上一著，則話頭亦用
J28nB214_p0560b27║不著。既許提一話頭，已屬方便，安得獨廢助道？必若
J28nB214_p0560c01║不許持咒為助，先須不許提持話頭。若以話頭為宗
J28nB214_p0560c02║而許提，則是謗宗。若以提咒等為教而不許，則是輕
J28nB214_p0560c03║教。輕教謗宗，何止得罪憨師，即是三世佛冤耳。
J28nB214_p0560c04║今之善知識，每于根性利者，教令參禪；根性鈍者，乃
J28nB214_p0560c05║教念佛。若然，則參禪惟被上機，念佛惟為中下也。夫
J28nB214_p0560c06║謂禪不能曲被中下，則謗禪；謂念佛不被上機，則謗
J28nB214_p0560c07║教。禪教俱謗，扇以成風，遂令禪作虛名，念無實行，可
J28nB214_p0560c08║悲也。詎知參禪念佛及修教觀，各有夙根，一一根性，
J28nB214_p0560c09║各分三品。禪門三者：第一等人，觸著便了，更無餘事，
J28nB214_p0560c10║此由夙具靈因，如時雨化；第二等人，直下不疑，深藏
J28nB214_p0560c11║密養，直待瓜熟蒂落，大用現前，龍天推出，任運利生；
J28nB214_p0560c12║第三等人，具大疑憤，如殺父怨，判盡乎生，究明此事。
J28nB214_p0560c13║念佛三者：第一等人，頓悟自心是佛，念念圓明；第二
J28nB214_p0560c14║等人，深信自心作佛，念念入理；第三等人，深信佛力
J28nB214_p0560c15║無量，念念滅惡。此復四種：一者、念佛自性；二者、念佛
J28nB214_p0560c16║相好功德；三者、念佛名號；四者、念佛形像。即此四種，
J28nB214_p0560c17║各通三等也。教觀三者：第一等人，創聞圓理，頓發初
J28nB214_p0560c18║心，成正覺于剎那，示八相，干百界；第二等人，信一境
J28nB214_p0560c19║之三諦，淨生身之六根，伏住地之無明，摧見思之塵
J28nB214_p0560c20║垢；第三等人，發圓解于聞經，修五品之觀行，習三觀
J28nB214_p0560c21║以成熏，伏五住而趣覺。由此言之，法無優劣，應病則
J28nB214_p0560c22║是藥皆靈；機有淺深，執方則因藥成病。果能作大醫
J28nB214_p0560c23║王，必須明鍊眾術，若是分門耑療，不應貪利妄醫。既
J28nB214_p0560c24║於餘科不諳，且于本科未精，致使戕法身、賊慧命，謂
J28nB214_p0560c25║非眾生之惡友乎？
J28nB214_p0560c26║身有病則知憂，家不給則知憂，時年不熟則知憂，方
J28nB214_p0560c27║隅不靖則知憂，獨于大事未了則不憂，佛法將澌則
J28nB214_p0561a01║不憂，眾生業重則不憂。或雖憂而不知所以憂，或復
J28nB214_p0561a02║倍增其可憂。噫！憂寧有已時也。
J28nB214_p0561a03║宗乘所以超勝者，具諸功德而無所住故也。若以不
J28nB214_p0561a04║具為不住，何異家無斛米兩金，而曰超勝千金之子？
J28nB214_p0561a05║古者相宗易而性宗難，故玄奘捨性而習相；演教易
J28nB214_p0561a06║而證宗難，故神光立雪而斷臂。今也不然，以宗自鳴
J28nB214_p0561a07║者，叩以教而茫然也；以教自負者，詰以相宗而紊然
J28nB214_p0561a08║也。嗚呼！難其所易，而易其所甚難，何異力不足以舉
J28nB214_p0561a09║一羽，而曰能舉百鈞；明不足以見輿薪，而曰能察秋
J28nB214_p0561a10║毫耶？五尺童子，當不為其所欺矣。
J28nB214_p0561a11║子始入叢席，每見早晚功課，則惟恐居先；打鼓念佛，
J28nB214_p0561a12║則惟恐落後，心竊傷之。既而遊歷雙徑、天台等山，備
J28nB214_p0561a13║覽人情物態，蓋顛倒處最多，卒難悉舉矣。且如飲食
J28nB214_p0561a14║衣服，塵勞也，則惟恐不勤；持誦禮拜，勝業也，則惟恐
J28nB214_p0561a15║不惰；三聚淨戒，出世正因也，則深厭為煩瑣；百年活
J28nB214_p0561a16║計，生死根本也，則常虞其缺略；為佛法，則慢幢高起；
J28nB214_p0561a17║求貨利，則體面頓忘。乃至同一語也，謂出于某經論，
J28nB214_p0561a18║則棄之如怨敵；謂出于某語錄，則愛之如珍寶；世緣
J28nB214_p0561a19║中事，則謂與道無妨；律檢教門，則謂有違向上。嘻！吾
J28nB214_p0561a20║不知其所趣矣。
J28nB214_p0561a21║何謂教？何謂宗？語言施設之謂教，忘情默契之謂宗。
J28nB214_p0561a22║故宗也者，雖云教外別傳，實即教內真傳也。如人以
J28nB214_p0561a23║指指月，認指為月不可也，謂所指非月亦不可也。且
J28nB214_p0561a24║諸佛言教固皆是指，諸祖語錄亦寧非指？今既不認
J28nB214_p0561a25║佛指作月，何獨認祖指作月也？又諸祖所指既是真
J28nB214_p0561a26║月，諸佛所指亦寧非月？今既信祖之所指，何獨不信
J28nB214_p0561a27║佛之所指也？甚矣！人之顛倒也。
J28nB214_p0561b01║發大心猶易，具正見更難；具正見猶易，勤修習更難；
J28nB214_p0561b02║勤修習猶易，除心病更難。然心病不除，安事修習？修
J28nB214_p0561b03║習不勤，安取正見？正見不具，豈真大心？以此而論，則
J28nB214_p0561b04║直謂之發大心難。
J28nB214_p0561b05║利關不破，則得失足以驚之；名關不破，則毀譽足以
J28nB214_p0561b06║勤之。既為得失毀譽所轉，而猶欲以禪道佛法鳴，將
J28nB214_p0561b07║欺人乎？抑自欺乎？
J28nB214_p0561b08║不見己之短者，愚也；見己之短而護之者，愚之愚也。
J28nB214_p0561b09║不見人之長者，惡也；見人之長而掩之者，惡之惡也。
J28nB214_p0561b10║或問予曰：「汝何願？」曰：「願生西方。」曰：「捨此更何願？」曰：「願
J28nB214_p0561b11║入地獄。」曰：「是何心哉？」曰：「西方則上事諸佛，地獄則下
J28nB214_p0561b12║度眾生。事諸佛必從彌陀始，以願王勝故；度眾生必
J28nB214_p0561b13║從地獄始，以悲心切故。」
J28nB214_p0561b14║有禪者問予曰：「汝作何功夫？」曰：「念佛。」曰：「念佛何為？」曰：
J28nB214_p0561b15║「求生西方。」禪者嗤曰：「何不薦取自性彌陀，惟心淨土，
J28nB214_p0561b16║用是妄念妄求為？」予曰：「汝謂西方阿彌陀佛在性外，
J28nB214_p0561b17║極樂國土在心外耶？則汝之心性亦局隘矣。即汝所
J28nB214_p0561b18║謂不念不求者，顧非惡取空耶？」
J28nB214_p0561b19║善知識者，其猶良醫乎！世有良醫能兼療諸病者，亦
J28nB214_p0561b20║有良醫能專治一病者。彼兼療者，則應病而與藥；彼
J28nB214_p0561b21║專治者，則非其病不醫，故皆能壽夭而生死也。若乃
J28nB214_p0561b22║伎倆惟一，而欲眾疾普牧，吾知其傷害多矣。況彼所
J28nB214_p0561b23║有一伎倆者，尚猶未精也哉！
J28nB214_p0561b24║語云：「真人前說不得假。」予曰：「今也，假人前說不得真。」
J28nB214_p0561b25║悲夫！
J28nB214_p0561b26║語云：「三日賣不得一擔真，一日賣得三擔假。」嗚呼！人
J28nB214_p0561b27║心世道之壞，其在茲乎？吾亦有言曰：「寧使千日賣不
J28nB214_p0561c01║得一擔真，不願一日賣得千擔假。」
J28nB214_p0561c02║人謂參禪則悟道，不必求生西方；念佛則生西，未必
J28nB214_p0561c03║即能悟道。不知悟道之後，尚不可不生西方，況未必
J28nB214_p0561c04║悟耶？又參禪者欲生西方，不必改為念佛，但具信願
J28nB214_p0561c05║二字，則參禪即淨土行也。又念佛至一心不亂，能所
J28nB214_p0561c06║兩忘，即得無生法忍，豈非悟道？故人以悟道屬參禪，
J28nB214_p0561c07║生西屬念佛，吾獨謂二俱能悟道，二俱能生西也。但
J28nB214_p0561c08║有疑則參，無疑則念，各在當人下手時自斟酌耳。
J28nB214_p0561c09║古人自牧愈卑，而其品愈高；今人自視愈高，而其品
J28nB214_p0561c10║愈卑。古人自處愈小，而其道愈大；今人自恃愈大，而
J28nB214_p0561c11║其道愈小。古人自考愈歉，而其德愈完；今人自恃愈
J28nB214_p0561c12║完，而其德愈歉。是為不揣其本，而齊其末。
J28nB214_p0561c13║小人以己之過為人之過，故每事怨天而尤人。君子
J28nB214_p0561c14║以人之過為己之過，故每事反躬而責己。夫以人之
J28nB214_p0561c15║過為己之過，則有四觀焉。一者眼見惡色，耳聞惡聲
J28nB214_p0561c16║等，皆自業所感，非關他事故。二者惡境紛紛，皆惟識
J28nB214_p0561c17║所現，虛幻不實故。三者眾生煩惱無量，應度應斷，是
J28nB214_p0561c18║己分中事故。四者眾生修惡，即是性惡，眾生性惡，即
J28nB214_p0561c19║自己性惡故。
J28nB214_p0561c20║法性本常住，云何分正像？正像之分，全在于人耳。嗚
J28nB214_p0561c21║呼！時丁末季，去聖時遙，為利者十之九，為名者十之
J28nB214_p0561c22║一，為自己生死發二乘心者百千中一，為大地眾生
J28nB214_p0561c23║發無上心者萬萬中一。此止就禪和料簡耳，應院及
J28nB214_p0561c24║俗人又不必言矣，佛法將安恃耶？
J28nB214_p0561c25║生西方以三種心，至誠心，深心，回向發願心，此三種
J28nB214_p0561c26║心，直至成佛。流俗人亦三種心，輕心，忽心，將就心，此
J28nB214_p0561c27║三種心，常遊五趣。嗚呼，前三種心，百千中或一有；後
J28nB214_p0562a01║三種心，百千中或一無。奚怪口言求生者多，而真實
J28nB214_p0562a02║往生者少也。
J28nB214_p0562a03║末法中不可救病有三：喜守而不喜攻，喜略而不喜
J28nB214_p0562a04║廣，喜同而不喜異。末世中交友有三大惡：喜順而不
J28nB214_p0562a05║喜逆，喜口是而心非，喜不如不喜勝。末法中學問有
J28nB214_p0562a06║三大錯：好多而不好精，逐末而不求本，求解而不求
J28nB214_p0562a07║證。
J28nB214_p0562a08║古人疏解經論，必為發其幽微，示其指歸，出其綱要，
J28nB214_p0562a09║明其修法。故隨依一典，便可了當生死，上弘下化。後
J28nB214_p0562a10║世病其繁而廢棄焉，雖似善於變通，實大傷干教眼。
J28nB214_p0562a11║如五霸尊周，周益受削。嗚呼！攀枝忘幹，罪元不在先
J28nB214_p0562a12║賢；因噎廢飯，訓豈可遺後裔？扶教者曷深思之。
J28nB214_p0562a13║予初入叢席，則見學士堂與務下互相輕也。學士輕
J28nB214_p0562a14║務下曰：「彼不知教，不知理，貿貿然勤作而己，非我等
J28nB214_p0562a15║則叢林無光輝，縉紳莫酬對矣。」務下輕學士曰：「我等
J28nB214_p0562a16║竭力而作，彼輩袖手而食，戒德不見其守，學業不見
J28nB214_p0562a17║其成，安用是浪蕩子為哉？」予竊傷之，私代其作念曰：
J28nB214_p0562a18║「彼學士堂胡不念務下之勞，實我外護，我無實行，坐
J28nB214_p0562a19║享難消，即應一切作普賢想；彼務下人胡不念我等
J28nB214_p0562a20║障重，無聞熏種，彼等聰利，皆由夙因，即應一切作導
J28nB214_p0562a21║師想。」則叢林不幾盛乎？次于一處，復見禪堂與藏堂
J28nB214_p0562a22║相輕也。禪堂輕藏堂曰：「彼但能鑽故紙，圖嚫施耳，使
J28nB214_p0562a23║其進而坐香，求出生死安可得，亦安可能哉？」藏堂輕
J28nB214_p0562a24║禪堂曰：「彼且坐食而身不勞，守癡而心不用，叩以了
J28nB214_p0562a25║義則茫無所知，警其昏沉則嗔心震發，悟道者曾無
J28nB214_p0562a26║一人，著魔者且見接踵，又何如看經種般若因，而作
J28nB214_p0562a27║務得人天福耶？」予倍傷之，復代其作念曰：「我禪堂人，
J28nB214_p0562b01║胡不念大事未了，滴水難消？彼堂則應和常住，實有
J28nB214_p0562b02║外護之功；閱覽藏經，復為思修之本。設我念念親切，
J28nB214_p0562b03║而法行亦無超于信行；倘更悠悠自縱，則禪坐反高
J28nB214_p0562b04║出于坐禪。彼藏堂人，胡不念明理不修行，說食終不
J28nB214_p0562b05║飽，發心欲坐禪，勝十方論師？況今謝絕萬緣，併除昏
J28nB214_p0562b06║散，專心向上，窮究本參，我等散心，豈能彷彿？」則法門
J28nB214_p0562b07║不亦光乎？惟其貢高各蘊於本懷，忌剋每形於口吻，
J28nB214_p0562b08║致令是非蜂起，體段兩傷，師子身蟲之罪，皆不得而
J28nB214_p0562b09║辭矣。哀哉！
J28nB214_p0562b10║凡人智利者，宜于慧行；力強者，宜于定行。然亦各有
J28nB214_p0562b11║二種。慧行二者：一乃單從慧入，明極則誠，不煩修定
J28nB214_p0562b12║而自得定，此由夙因深厚，習氣微薄故也；二乃能發
J28nB214_p0562b13║聞解，不能即證，必須依解起行，行起解絕，若不猛做
J28nB214_p0562b14║一番，不能親證親到，故須以定力濟之也。定行二者：
J28nB214_p0562b15║一乃單刀直入，便能徹法源底，此亦夙因深厚，正見
J28nB214_p0562b16║力強故也；二乃但能死守，不能權變，每每或墮空見，
J28nB214_p0562b17║或耽味禪，求脫反縛、求升反墜，必須以慧行濟之，方
J28nB214_p0562b18║免墮坑落塹也。復有智力並備、定慧雙圓者，如佛在
J28nB214_p0562b19║世時聞法得道，及六祖等是也。若夫借宗教以資牙
J28nB214_p0562b20║後慧，托話頭以為優免牌，慧行定行兩無所當，名為
J28nB214_p0562b21║師子身中蟲耳。
J28nB214_p0562b22║雲棲大師發揮念佛法門，則曰「有事一心不亂，有理
J28nB214_p0562b23║一心不亂。」說者謂執持名號是事一心，參究誰字是
J28nB214_p0562b24║理一心。抑何訛也。夫事一心者，則現前歷歷明明，不
J28nB214_p0562b25║昏不散者是也。理一心者，則默契無生，洞明自性者
J28nB214_p0562b26║是也。是則參時話頭純熟，猶屬事門。念時心佛兩忘，
J28nB214_p0562b27║即歸理域。安得以事獨指念，理獨指參也？又參誰字，
J28nB214_p0562c01║謂之究理則可，謂之理一心則不可。然苟非其人，即
J28nB214_p0562c02║究理亦未可輕易。何以故？事有挾理之功，理無隻立
J28nB214_p0562c03║之能。幸審思之。
J28nB214_p0562c04║甚矣！二見之為害也。煩惱與菩提，生死與涅槃，同依
J28nB214_p0562c05║於一心，而判然為二；宗乘與教乘，同傳於一佛，而判
J28nB214_p0562c06║然為二；法性與法相，同秉于一音，而判然為二；慧解
J28nB214_p0562c07║與行門，同詮于一教，而判然為二。二見紛然，正見滅
J28nB214_p0562c08║矣。
J28nB214_p0562c09║坐禪之名一，而實則有六：一曰圓頓禪，二曰次第禪，
J28nB214_p0562c10║三曰利慧禪，四曰鈍修禪，五曰世俗禪，六曰假名禪。
J28nB214_p0562c11║圓頓禪者，創聞正法眼藏、涅槃妙心、不可思議微妙
J28nB214_p0562c12║理性而發其心。此復四種：一者乍聞即悟，頓證自心，
J28nB214_p0562c13║不落階級，具足智德。二者以未頓證，便能起大疑憤，
J28nB214_p0562c14║畟塞虛空，當下依正兩忘、凡聖坐斷，昏散無棲泊處、
J28nB214_p0562c15║智理無湊合處，儼如有氣死人，直待冷灰豆爆。三者
J28nB214_p0562c16║雖未能直下成片，然實信得及、實疑得定，雖被無始
J28nB214_p0562c17║業力所纏，種種昏散、種種障緣，不退初心，或一向單
J28nB214_p0562c18║提，或道品助成，畢生不起名利心、不起餘乘心，約機
J28nB214_p0562c19║即鈍，約根亦名圓頓種子。四者先於教典留心，討明
J28nB214_p0562c20║理性，隨起觀行，名為乾慧。次得相似理水，名入信心。
J28nB214_p0562c21║次乃發心，名入正位。既入正位，即與頓悟者同一智
J28nB214_p0562c22║德。須知頓悟之人，本從多生熏習而來，故初心之人，
J28nB214_p0562c23║不可不于至教厚植種子也。次第禪者，先以空慧修
J28nB214_p0562c24║一切智，觀一切法無不皆空。次以假慧修道種智，觀
J28nB214_p0562c25║一切法從空建立。後以中慧修一切種智，觀一切法
J28nB214_p0562c26║非空非假，即是第一義心。利慧禪者，達一切法如幻
J28nB214_p0562c27║如夢等，當體即空，非空故空。鈍修禪者，復有四種：一
J28nB214_p0563a01║者為得神足，行菩薩道，修於根本四禪，依之發通；二
J28nB214_p0563a02║者深觀十二因緣，坐斷無明；三者深觀四諦，剎那斷
J28nB214_p0563a03║感證真；四者雖深知苦，必修九次第定，漸次斷惑證
J28nB214_p0563a04║真。世俗禪者，復有二種：一者凡夫以欣厭心，修上八
J28nB214_p0563a05║定；二者外道計彼涅槃，修習彼定。假名禪者，復有三
J28nB214_p0563a06║種：一者雖聞圓頓名言，但慕其名，都不會義，勉強提
J28nB214_p0563a07║一話頭，尚未解盡話頭義路，何況能到義路窮處？是
J28nB214_p0563a08║人以一句話頭，作優免牌，盡廢他善，死在繫驢橛上，
J28nB214_p0563a09║雖能稍卻昏散，且未能得世俗禪定，安望圓頓？雖無
J28nB214_p0563a10║大害，卻失聞熏無量功德。二者于諸祖機緣，深求道
J28nB214_p0563a11║理，廢寢忘餐，或時得一義路入處，輒自認為有所醒
J28nB214_p0563a12║發，便作得本，不愁末想，是人雖不撥萬行，而常自躲
J28nB214_p0563a13║身無事甲裏，且以解行分作兩橛，是名謗真般若。三
J28nB214_p0563a14║者有等但好虛名，以諸祖機緣，資牙後慧，胡說亂說，
J28nB214_p0563a15║自害害人，或掛虛名，言參話頭，偷安藏拙，昏散不除，
J28nB214_p0563a16║憎愛恒熾，空消檀施，敗壞法門。已上六種，分之則成
J28nB214_p0563a17║十有五等，若再料簡，差降更多。嗟哉！末季徒取其名，
J28nB214_p0563a18║莫稽其實，奈之何宗教不掃地也。
J28nB214_p0563a19║古者謂虛舟飄瓦則不生瞋，今也亦生嗔矣；謂鵲噪
J28nB214_p0563a20║鴉鳴則不分別，今也亦分別矣。逆順境緣，尚安望其
J28nB214_p0563a21║能脫然耶？
J28nB214_p0563a22║法門有七壞相，有六興相。何謂七壞相？一者、或懼命
J28nB214_p0563a23║夭，或知命孤，或以家貧，故令出家；二者、或以避難，或
J28nB214_p0563a24║以無聊，或以激氣，或求安樂，故自出家；三者、求清高，
J28nB214_p0563a25║故自出家；四者、以好名，故受戒；五者、以好名，故聽經；
J28nB214_p0563a26║六者、以藏拙，故參禪；七者、以好名，故參禪。此七種，雖
J28nB214_p0563a27║高低不等，優劣判然，同為因地不真，其壞法門一也。
J28nB214_p0563b01║何謂六興相？一者、為生死，故出家；二者、為菩提，故出
J28nB214_p0563b02║家；三者、為修行基本，故受戒；四者、為修行門路，故聽
J28nB214_p0563b03║經；五者、為了生死，故參禪；六者、為得種智，故參禪。此
J28nB214_p0563b04║六種者，雖大小不等、偏圓有殊，同為因地真正，能興
J28nB214_p0563b05║正法一也。噫！凡吾同類，尚自考之。倘因地本正，則善
J28nB214_p0563b06║自保持，俾終于正，而不入于邪；或因地未真，則痛自
J28nB214_p0563b07║改悔，速反于真，而無溺于偽。庶幾自救，亦救法門耳。
J28nB214_p0563b08║正人觀邪法，邪法亦成正；邪人觀正法，正法亦成邪。
J28nB214_p0563b09║深人觀淺法，淺法亦成深；淺人觀深法，深法亦成淺。
J28nB214_p0563b10║圓人觀偏法，偏法亦成圓；偏人觀圓法，圓法亦成偏。
J28nB214_p0563b11║道人觀俗法，俗法亦成道；俗人觀道法，道法亦成俗。
J28nB214_p0563b12║嗚呼！今之正法成邪，深法成淺，圓法成偏，道法成俗，
J28nB214_p0563b13║往往是矣。欲其復古，安可望哉？雖然，試各自簡點，苟
J28nB214_p0563b14║知其病，必知其藥，吾深望之。
J28nB214_p0563b15║有名同而實異者，如佛言道則謂三種菩提，老言道
J28nB214_p0563b16║則謂虛無自然，儒言道則謂五常五倫，蓋未可同日
J28nB214_p0563b17║語也。有名異而實同者，如台宗謂之一心三觀，賢首
J28nB214_p0563b18║謂之一真法界，相宗謂之勝義惟識，禪宗謂之向上
J28nB214_p0563b19║一著，蓋未始少異也。譬如同一帝都，或曰北京，或曰
J28nB214_p0563b20║燕都，或曰順天府，名雖異而實同。今有盛談北京之
J28nB214_p0563b21║勝，而顧鄙燕都為陋劣；或盛談燕都之勝，而復鄙順
J28nB214_p0563b22║天為陋劣，吾知其必被嗤也。彼性相分河南北，豎黨
J28nB214_p0563b23║何以異此？
J28nB214_p0563b24║淞江有李居士，寓天封寺，猛欲出家。予問曰：「汝欲出
J28nB214_p0563b25║家，曾看經否？」曰：「未也。」「曾看語錄否？」曰：「稍看。」曰：「何以看
J28nB214_p0563b26║語錄不看經？」曰：「經則煩細，語錄則爽快可觀。」予曰：「若
J28nB214_p0563b27║取爽快可觀，無如《水滸傳》、《三國志》矣。」
J28nB214_p0563c01║
J28nB214_p0563c02║　　　弟子通瑞較刻
J28nB214_p0563c03║　　　弟子通玄募貲助刻