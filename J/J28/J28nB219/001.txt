J28nB219_p0657a01║顓愚禪師語錄序
J28nB219_p0657a02║余自甲申避難而南，聞禪宗之
J28nB219_p0657a03║盛，爭相傳囑，比肩接衽，莫可殫
J28nB219_p0657a04║述，心竊異之。彼天竺文佛勤苦
J28nB219_p0657a05║化導四十餘年，時最上根行供
J28nB219_p0657a06║養無量諸佛者不知其幾，而直
J28nB219_p0657a07║指正法眼藏獨許摩訶迦葉，則
J28nB219_p0657a08║又何也？既而聞憨山老人智慧
J28nB219_p0657a09║聞識為黑白之所推仰，乃於承
J28nB219_p0657a10║先屬後之際，若不勝其難且慎
J28nB219_p0657a11║者，問其法嗣阿誰？則止稱：「曾於
J28nB219_p0657a12║柳巷親見笑巖和尚。」其後花發
J28nB219_p0657a13║異時之句亦必往復再四，而乃
J28nB219_p0657a14║付之顓大師，何其峻也？當是時，
J28nB219_p0657a15║憨老人已不可得見，顓大師亦
J28nB219_p0657a16║各勝剎迎主不一，俛仰江干，徒
J28nB219_p0657a17║增朝饑耳！自時厥後，奔僕風塵
J28nB219_p0657a18║二十餘年。而顓大師之嗣法璽
J28nB219_p0657b01║公，吾蜀人也，從同安來　都，開
J28nB219_p0657b02║堂清化，且請敘大師語錄，將授
J28nB219_p0657b03║之梓。余惟神、熹以還南宗大振，
J28nB219_p0657b04║人人自以為探穴吸髓，風馳濤
J28nB219_p0657b05║湧不可蹔抑，而顓大師獨始終
J28nB219_p0657b06║信嚮一來處分明之憨老人。夫
J28nB219_p0657b07║就燥者易為熱、因嚮者易為聲，
J28nB219_p0657b08║若顓大師者不亦難乎？而頂骨
J28nB219_p0657b09║蓮花之讖、乾崗踏月之機，卒能
J28nB219_p0657b10║使聲光赫奕，智炬長紅，又安在
J28nB219_p0657b11║特立之不可以震服人天乎？總
J28nB219_p0657b12║之，佛性圓明人人具足，要於本
J28nB219_p0657b13║分實相見地明了，則雖寡猶眾
J28nB219_p0657b14║也，雖隱猶顯也。迄今顓大師已
J28nB219_p0657b15║邈，試問等虛空界安在？非其慈
J28nB219_p0657b16║雲法雨所霑廕也哉？而況其因
J28nB219_p0657b17║緣開導提唱親切，若經天之日
J28nB219_p0657b18║月、行地之江河，有確乎不可掩
J28nB219_p0657c01║者乎！余昔聞其《語錄》甚多，今法
J28nB219_p0657c02║璽公頗為刪定，得若干卷。夫佛
J28nB219_p0657c03║法不離文字、不落文字，正法眼
J28nB219_p0657c04║藏當在阿堵，能以若干卷與拈
J28nB219_p0657c05║花無語作一例勘，庶不負顓大
J28nB219_p0657c06║師筆舌樂趣，與法璽公刪定刻
J28nB219_p0657c07║布苦心也。
J28nB219_p0657c08║康熙十有二年菊月，
J28nB219_p0657c09║賜進士及第內閣學士兼禮部侍
J28nB219_p0657c10║郎遂寧李僊根拜書。
J28nB219_p0657c11║
J28nB219_p0657c12║
J28nB219_p0657c13║敘
J28nB219_p0657c14║蓋聞世尊說法四十九年，最後以
J28nB219_p0657c15║正法眼藏教外別傳囑付摩訶
J28nB219_p0657c16║迦葉，此我佛以慈悲之過不免話
J28nB219_p0657c17║作兩橛，然阿難身任結集脩多
J28nB219_p0658a01║羅而即為第二世祖，正以宗教之傳
J28nB219_p0658a02║雖曰如車兩輪，摠為一大事因緣
J28nB219_p0658a03║也。萬曆間，憨山老人幻參我里法
J28nB219_p0658a04║舟禪師之嗣雲谷大師，後至都中
J28nB219_p0658a05║柳巷再參笑巖和尚，機緣相契，
J28nB219_p0658a06║一時緇素咸仰憨大師為古佛重
J28nB219_p0658a07║來，真達摩所謂「行解相應，名之
J28nB219_p0658a08║曰祖」，此其人已。老人生平雖盤桓教
J28nB219_p0658a09║乘，而咳唾掉臂盡是宗門牙爪，
J28nB219_p0658a10║其入理深談，實與臨濟、雲門當日
J28nB219_p0658a11║拈提若合符節。因思釋迦老子既
J28nB219_p0658a12║睹明星無處開口，復三七思維，始
J28nB219_p0658a13║依先佛儀則說三藏十二分教。迨
J28nB219_p0658a14║曹溪而下，諸老說法離奇光怪
J28nB219_p0658a15║尤不可思議，有時恁麼恁麼、有時
J28nB219_p0658b01║不恁麼不恁麼，蓋時節若至其
J28nB219_p0658b02║理自彰。初非欲語句尖新圖超出
J28nB219_p0658b03║諸方，道如是故也宜。其晚得顓愚
J28nB219_p0658b04║和尚問答數言，如函合蓋。其示眾
J28nB219_p0658b05║法語博敬，焚香展誦，圓融透快
J28nB219_p0658b06║如珠走盤，一言之下便可斷人命
J28nB219_p0658b07║根。其鉗鎚妙密高出棒喝之上，良
J28nB219_p0658b08║因見處深廣、行履精嚴，故其言
J28nB219_p0658b09║中有響，轟塗毒鼓，聞者無不喪
J28nB219_p0658b10║身失命也。豈與夫豁達之流，見古
J28nB219_p0658b11║人有「只貴眼明，不貴摻履」之語便
J28nB219_p0658b12║作實法會；提經律二字便搖首
J28nB219_p0658b13║抵足者等哉？須知這事千虛不
J28nB219_p0658b14║博一實，真正過量人作用自是不同。
J28nB219_p0658b15║顓愚和尚師資，正與龍池、天童
J28nB219_p0658c01║共出隻手，中興濟上一脈也。茲有
J28nB219_p0658c02║嗣法弟子法璽大師從同安至
J28nB219_p0658c03║禾，刪定和尚《語錄》，重新鋟成二
J28nB219_p0658c04║十卷，入於大藏流通。博雖門外漢，
J28nB219_p0658c05║不辭蕪陋特弁數言，深愧無
J28nB219_p0658c06║當萬一，第願盡大地眾生見聞
J28nB219_p0658c07║隨喜，知憨老人為柳巷真子，
J28nB219_p0658c08║莫被它瞞過。
J28nB219_p0658c09║康熙丙辰孟秋，約菴道人施博拜敘。
J28nB219_p0658c10║
J28nB219_p0658c11║
J28nB219_p0658c12║
J28nB219_p0658c13║
J28nB219_p0658c14║
J28nB219_p0658c15║
J28nB219_p0659a01║紫竹林顓愚衡和尚語錄目錄
J28nB219_p0659a02║卷第一
J28nB219_p0659a03║序
J28nB219_p0659a04║示眾
J28nB219_p0659a05║晚參
J28nB219_p0659a06║卷第二
J28nB219_p0659a07║法語
J28nB219_p0659a08║卷第三
J28nB219_p0659a09║法語
J28nB219_p0659a10║卷第四
J28nB219_p0659a11║法語
J28nB219_p0659a12║卷第五
J28nB219_p0659a13║書問
J28nB219_p0659a14║卷第六
J28nB219_p0659a15║書問
J28nB219_p0659a16║卷第七
J28nB219_p0659a17║經序
J28nB219_p0659a18║卷第八
J28nB219_p0659a19║書序
J28nB219_p0659a20║卷第九
J28nB219_p0659a21║書序
J28nB219_p0659a22║贈序
J28nB219_p0659a23║卷第十
J28nB219_p0659a24║募疏
J28nB219_p0659a25║卷第十一
J28nB219_p0659a26║佛祖真贊
J28nB219_p0659a27║自贊
J28nB219_p0659a28║卷第十二
J28nB219_p0659a29║真銘
J28nB219_p0659a30║佛事
J28nB219_p0659b01║傳銘
J28nB219_p0659b02║卷第十三
J28nB219_p0659b03║歌
J28nB219_p0659b04║卷第十四
J28nB219_p0659b05║經解
J28nB219_p0659b06║卷第十五
J28nB219_p0659b07║中庸說白
J28nB219_p0659b08║卷第十六
J28nB219_p0659b09║雜著
J28nB219_p0659b10║卷第十七
J28nB219_p0659b11║頌
J28nB219_p0659b12║偈
J28nB219_p0659b13║卷第十八
J28nB219_p0659b14║詩
J28nB219_p0659b15║卷第十九
J28nB219_p0659b16║詩
J28nB219_p0659b17║卷第二十
J28nB219_p0659b18║雪獅子詩
J28nB219_p0659b19║卷附
J28nB219_p0659b20║行狀
J28nB219_p0659b21║塔銘
J28nB219_p0659b22║後敘
J28nB219_p0659b23║後跋
J28nB219_p0659b24║
J28nB219_p0659b25║
J28nB219_p0659b26║
J28nB219_p0659b27║
J28nB219_p0659b28║
J28nB219_p0659b29║
J28nB219_p0659b30║目錄（終）
J28nB219_p0659c01║紫竹林顓愚衡和尚語錄卷第一
J28nB219_p0659c02║住南康府同安寺嗣法門人正印重編
J28nB219_p0659c03║示眾
J28nB219_p0659c04║雲居示眾。「向上一事至廣至大、極遍極圓，無聖無凡、
J28nB219_p0659c05║非迷非悟，仰之莫能覷、俯之莫能窺，不可以言語形
J28nB219_p0659c06║容、不可以意思測度。雖然如是，要知道不遠人，人之
J28nB219_p0659c07║為道而自遠。故我世尊于皇宮初降之時，便能一手
J28nB219_p0659c08║指天，一手指地，周行七步，目顧四方，作大獅子吼云：
J28nB219_p0659c09║『天上天下，唯我獨尊。』可謂世尊婆心太切，欲令人人
J28nB219_p0659c10║知有。奈何一切眾生自無始以來，染心濃厚，習氣淵
J28nB219_p0659c11║深，只知逐妄飄流，不解回光返照，以致墜墮三塗，從
J28nB219_p0659c12║劫至劫無有出期。世尊于此不得不為曲垂方便，向
J28nB219_p0659c13║荊棘叢中轉身吐氣、太阿鋒上縱步橫行，頓捨皇宮，
J28nB219_p0659c14║遙登雪嶺，六載苦行，夜睹明星乃得成道，嘆曰：『奇哉！
J28nB219_p0659c15║一切眾生具有如來智慧德相，皆因妄想執著不能
J28nB219_p0659c16║證得。』只此者一段因緣，可與諸人作個入道的樣子。
J28nB219_p0659c17║然雖如是，二乘聲聞未免難明此事，所以更向人天
J28nB219_p0659c18║會上放光現瑞，屈尊就卑，于一毫端現寶王剎、坐微
J28nB219_p0659c19║塵裏轉大法輪，隨其眾生根器，洞徹淵源，解粘除縛，
J28nB219_p0659c20║依時取證。是以末後于靈鷲拈花，遂以正法眼藏付
J28nB219_p0659c21║囑摩訶迦葉。傳至達磨初祖，航海而來，以教外別傳
J28nB219_p0659c22║不立文字，亟令人人見性成佛之旨，始授之于二祖，
J28nB219_p0659c23║乃至六祖大師。之後故有南岳、青原、石頭、馬祖頓起
J28nB219_p0659c24║五宗，唯我臨濟一宗遍滿天下，大播寰區。其中便喝
J28nB219_p0659c25║便棒、豎拂拈槌、舉指拋毬、張弓架箭，如是作用莫不
J28nB219_p0659c26║有主有賓、有照有用、有縱有奪、有殺有活，互換之機
J28nB219_p0659c27║如雷若電。今日病僧者裏總無者些伎倆，只要諸人
J28nB219_p0659c28║各自直下承當，隨方接引不負來機，者便是病僧一
J28nB219_p0659c29║片真實心腸，百千萬劫搖掇不動。汝等諸人切忌依
J28nB219_p0659c30║言生解，惑影迷途，墮坑落塹去也。還會麼？設若不會，
J28nB219_p0660a01║行去諸方不得錯舉。」
J28nB219_p0660a02║示眾。「學道人須是騎龍跨虎之勢、移山追日之能，止
J28nB219_p0660a03║知拼命前行，斷不回頭轉腦。又如疋馬單鎗，百萬軍
J28nB219_p0660a04║中擒猛將，只許進前不容退後，稍有絲毫恐怖之心，
J28nB219_p0660a05║早已喪身失命了也。或有一等參禪者，不能苦志勞
J28nB219_p0660a06║形真參實悟，徒學幾句口頭三昧，逢人便說機鋒、開
J28nB219_p0660a07║口便言悟道，若遇明眼知識問到三回五回，依舊手
J28nB219_p0660a08║忙腳亂，因此怕見高人，甘自隨波逐浪，此其參禪之
J28nB219_p0660a09║弊也。或有一等學講者，一出講堂便懷我慢，其實自
J28nB219_p0660a10║己毫勿未知，偏說他人長短，浮情涉獵冒謂親傳、章
J28nB219_p0660a11║句未分強爭教理，倘得三五成群便欲開敷床座，妄
J28nB219_p0660a12║談般若、邪解真詮，如是宣揚，自他何益？此其學講之
J28nB219_p0660a13║弊也。或有一等學戒者，纔得登壇受具便云：『我是比
J28nB219_p0660a14║丘。』誑取尊崇，妄邀供養，粗心浮氣，我慢貢高，毘尼不
J28nB219_p0660a15║知、威儀不曉，問及佛法知見，便自緘口無言，此其學
J28nB219_p0660a16║律之弊也。若夫者等學道，不唯人天會上無有出頭
J28nB219_p0660a17║之分，誠恐將來地獄三途亦無有出脫之期，得不孤
J28nB219_p0660a18║父母生育之恩并自披剃之志耶？況此禪、講、律者乃
J28nB219_p0660a19║戒、定、慧之本也，汝等諸人既得出家為僧，必當藉此
J28nB219_p0660a20║超越，務宜各人勇猛精進，極力推求，進步干頭，遊心
J28nB219_p0660a21║界外，將自己無始以來根塵種子、習氣無明、懶惰懈
J28nB219_p0660a22║怠、業識牽纏，從空放下盡淨無餘，以此禪、講、律三字
J28nB219_p0660a23║蘊結胸中，廢寢忘餐，朝參暮究，潛心玩索，扣頂窮源，
J28nB219_p0660a24║不唯續佛慧命，紹祖家風，利己利人，千秋埋沒不得。
J28nB219_p0660a25║到恁麼地，一任毘盧頂上撒手橫行，濁惡世中等心
J28nB219_p0660a26║濟物，無不隨緣自在，逐類逍遙，方稱學道之事備矣！
J28nB219_p0660a27║不然，饒汝謁盡天下叢林，訪遍名山知識，也是徒費
J28nB219_p0660a28║草鞋錢，到頭止做得個負笠擔囊、觀山翫水底漢，究
J28nB219_p0660a29║竟于佛法、禪道、生死分中了無交涉，可不悲夫！古人
J28nB219_p0660a30║立雪斷臂，為法忘軀，非懇求之不切也；三登投子，九
J28nB219_p0660b01║上洞山，非請益之不專也；脅不至席，味不知甘，非用
J28nB219_p0660b02║心之不勤也。古來實學真參如繩若井，盡其舌根不
J28nB219_p0660b03║能枚舉。諸人各各企想前人、翹勤佛法，體惜光陰、痛
J28nB219_p0660b04║哀生死，免得三十日到來，閻羅老子與汝算飯錢抵
J28nB219_p0660b05║當不得，那時卻也怪不得病僧不為諸人說破。」
J28nB219_p0660b06║結制示眾。「紅爐積雪，海底生煙，寒熱兩無，春秋不涉。
J28nB219_p0660b07║向者裏承當得下，大地山河盡皆清淨法身，明暗色
J28nB219_p0660b08║空總是遮那玅體。白雲流水始稱自在莊嚴，碧漢晴
J28nB219_p0660b09║空正合圓通境界。涅槃生死體出一原，煩惱菩提本
J28nB219_p0660b10║無二致。四處十六會徒勞施設，三乘十二分枉自閑
J28nB219_p0660b11║談。相好光明眼中著屑，語音文句耳裏埃塵，智慧神
J28nB219_p0660b12║通了無交涉。及至三玄三要、四主四賓、五位君臣、十
J28nB219_p0660b13║種真智、一字關、六義相、薩婆訶、顧鑒咦，種種權衡總
J28nB219_p0660b14║用他不著，到與麼地，方許頂門具眼、腦後懸符，出羅
J28nB219_p0660b15║籠、脫窠臼，知生死、識去來；設若未然，也須緊把繩頭
J28nB219_p0660b16║扭著鼻孔，看觀音大士即今在什麼處？只此一句話
J28nB219_p0660b17║頭提起，直與鐵壁銀山相似，進不得、退不得，左不得、
J28nB219_p0660b18║右不得，山水不是山水、人物不是人物。到者個時節，
J28nB219_p0660b19║自然撞著磕著，得大受用慶快平生。此時一任諸人
J28nB219_p0660b20║橫來豎去、說性談心，左之右之，隨緣得玅。眾中有隨
J28nB219_p0660b21║緣得玅者麼？出來道看！」眾下語不契，師云：「你諸人終
J28nB219_p0660b22║日下語、終日酬機，究竟于本分事未得相應，一切處
J28nB219_p0660b23║不能透脫，皆因墮在語言文字中、義路規繩上，自纏
J28nB219_p0660b24║自縛，區分好惡。諸人既來雲居，病僧亦忍俊不禁，只
J28nB219_p0660b25║得將古人葛藤為諸人舉似一上。昔日，華藏座主初
J28nB219_p0660b26║參圓悟老人，展轉酬機，展轉不恰。一日，自以己見白
J28nB219_p0660b27║悟曰：『尋常拈鎚豎拂，豈不是《經》中道：一切世界諸所
J28nB219_p0660b28║有相，皆即菩提玅明真心？』悟笑云：『你元來在者裏作
J28nB219_p0660b29║活計。』主又曰：『下喝敲床時，又豈不是返聞聞自性，性
J28nB219_p0660b30║成無上道？』悟曰：『你豈不見《經》中道：「玅性圓明，離諸名
J28nB219_p0660c01║相。」』主于言下有省。」師云：「以楔出楔，烏雞立雪，移方就
J28nB219_p0660c02║圓，達本窮源。雖然如是，也要是華藏座主得之，方可
J28nB219_p0660c03║脫卸羅籠。設若他人得之，未免肩枷帶鎖。何以故？恁
J28nB219_p0660c04║麼會即是，恁麼會即不是了也。所以我來荒草裏，汝
J28nB219_p0660c05║又入深村。金屑雖貴，落眼成塵。汝等諸人會得圓悟
J28nB219_p0660c06║老人，能以《經》中一句出脫人情，始不辜病僧平日與
J28nB219_p0660c07║諸人商量的佛法。商量且置，秖如出離窠臼一句作
J28nB219_p0660c08║麼生道？」良久顧眾云：「蘭卉叢中生桂子，蜘蛛尾上吐
J28nB219_p0660c09║蠶絲。」
J28nB219_p0660c10║五臺庵示眾。「古人云：『我要一向舉揚宗乘，法堂前草
J28nB219_p0660c11║深一丈。』如今要求個法堂前草深一丈的善知識了，
J28nB219_p0660c12║不可得。大都皆好溫煖、皆好人承事，無非將高就低、
J28nB219_p0660c13║隨波逐浪，大家混入野狐精隊裏去也，咸謂播揚大
J28nB219_p0660c14║教，不知實為傷風敗教之徒，良可太息。近來學者輩
J28nB219_p0660c15║不論有識無識、有學無學、有年無年、有患無患，但識
J28nB219_p0660c16║得三五個字就視禮誦為庸鄙之事、以閒曠為高品
J28nB219_p0660c17║之行。每見學者臨課誦時，如懶驢上磨，巴不得就早
J28nB219_p0660c18║完，或得躲過更為便宜。嗚呼！不知佛法憑誰住持？祖
J28nB219_p0660c19║燈憑何相續？所以病僧開法以來，自知根性下劣，不
J28nB219_p0660c20║敢妄擬諸方棒喝、不敢妄擬門墻高峻，但每日十二
J28nB219_p0660c21║時惟取二時，每一時念佛三百聲，以為攝持身心、以
J28nB219_p0660c22║為決定勝行、以為勝精進力、以為佛法住持、以為成
J28nB219_p0660c23║佛根本、以為萬行總歸、以為不墮斷滅之大導師、以
J28nB219_p0660c24║為法界莊嚴之如意寶。離此一句阿彌陀佛，則參禪
J28nB219_p0660c25║看教究竟何為？搬磚運瓦勞苦何益？穿衣喫飯所為
J28nB219_p0660c26║何事？此是病僧行徑，汝等諸人亦當如此行去，自然
J28nB219_p0660c27║有個不辜負處。仍于十二時中，將五個時去打瞌睡、
J28nB219_p0660c28║養精神；將五個時去明禪道、學佛法。若無此二時禮
J28nB219_p0660c29║誦，恐工夫淨沉死水，而血脈不能周流久而成疾，況
J28nB219_p0660c30║此二時禮誦，又為破昏沉、起淨寂之大智炬也？或謂：
J28nB219_p0661a01║『三百聲雖不可增減，至於寒熱閒忙時，增減些何害？』
J28nB219_p0661a02║曰：『古人云：「人生在世，如一場瘧子病相似，寒了又熱，
J28nB219_p0661a03║熱了又寒，寒熱得幾番，了卻一生。」』如此，若隨寒熱轉
J28nB219_p0661a04║移者，則無念佛之時；若隨閒忙轉移者，則無決定之
J28nB219_p0661a05║志。唯有不被寒熱閒忙轉移者，始可與他商量此事。
J28nB219_p0661a06║各宜珍重！」
J28nB219_p0661a07║紫竹林示眾。「貫之畢居士請念佛二字，乃十方三世
J28nB219_p0661a08║諸佛一切教藏之總相法門也。諸佛諸有法數皆念
J28nB219_p0661a09║佛差別之相耳！蓋諸佛出世說法，唯此成佛一事；成
J28nB219_p0661a10║佛無別作用，唯秖念佛而已。是則念佛成佛四字，極
J28nB219_p0661a11║盡十方三世諸佛出世說法之本致。大經云：『奇哉！眾
J28nB219_p0661a12║生身中具有如來智慧德相，由妄想故而不證得。』此
J28nB219_p0661a13║是諸佛興悲出世之本，證於此智慧德相者，諸佛、眾
J28nB219_p0661a14║生不二體相之智德也。眾生與佛同體不同用者，為
J28nB219_p0661a15║妄想故異耳！妄想者，念也。諸佛念念，唯念自己本體；
J28nB219_p0661a16║唯念自己德相，故光明相好、慈悲喜捨等遍法界，因
J28nB219_p0661a17║該果海、果徹因源，相續不斷，究竟常住，亦名回光返
J28nB219_p0661a18║照、亦名背塵合覺、亦名返本還源，總是念佛成佛一
J28nB219_p0661a19║義而已。眾生念念，唯念幻妄身心、唯念幻妄名利，故
J28nB219_p0661a20║憎愛取捨、生住異滅、觸處顛倒，心逐境行、境隨心轉，
J28nB219_p0661a21║生滅不停、輪迴無已，亦名喪本受淪、亦名認物為己，
J28nB219_p0661a22║亦是念眾生為眾生。是佛與眾生，唯一念之分耳！此
J28nB219_p0661a23║一念誠諸佛、眾生之要關。諸佛出世說法底意，只為
J28nB219_p0661a24║念佛成佛，別無片事可得；外此四字，餘有半字可說，
J28nB219_p0661a25║即成戲論。諸佛教人布施、持戒、忍辱、精進、禪定、智慧、
J28nB219_p0661a26║願、方便、力、智種種萬行，皆念佛之因相也；又示人光
J28nB219_p0661a27║明相好、慈悲喜捨、解脫、神通、樂、自在、吉祥種種三昧，
J28nB219_p0661a28║皆念佛之果相也。因果皆屬德相，乃至末後拈花、摩
J28nB219_p0661a29║詰掩室，教人念自己本體，即念佛清淨法身也。是則
J28nB219_p0661a30║諸佛法藏、諸祖門庭不出念佛二字盡矣！然佛意祖
J28nB219_p0661b01║意皆以念佛為宗本，為總相審矣！能念之念不離六
J28nB219_p0661b02║根，在眼念佛光明、在耳念佛音聲、在鼻念佛法香、在
J28nB219_p0661b03║舌念佛法味、在身念佛威德、在意念佛智慧。又念以
J28nB219_p0661b04║明記不忘為義，在口不忘嘗持佛名號、在身不忘嘗
J28nB219_p0661b05║禮佛相好、在意不忘嘗觀佛德容。所念之佛不出六
J28nB219_p0661b06║塵，眼中所念皆屬色塵、耳中所念皆屬聲塵、鼻中所
J28nB219_p0661b07║念皆屬香塵、舌中所念皆屬味塵、身中所念皆屬觸
J28nB219_p0661b08║塵、意中所念皆屬法塵。又則六根門頭以無分別心
J28nB219_p0661b09║念佛，能念即不動智，所念之佛，六塵皆佛清淨法身，
J28nB219_p0661b10║即自己本來面目。若以有分別心念佛，能念即後得
J28nB219_p0661b11║智、妙觀察智；所念之佛皆六塵境耳！乃至念極，菩提
J28nB219_p0661b12║涅槃、真如佛性、菴末羅識、空如來藏、大圓鏡智亦是
J28nB219_p0661b13║法塵邊事。總之，能念、所念無二無二分，無別無斷故，
J28nB219_p0661b14║方入不思議大解脫念佛境界。又能念之機通乎九
J28nB219_p0661b15║界，所念之佛周乎十方。今則見人唯念西方極樂世
J28nB219_p0661b16║界阿彌陀佛者，是我娑婆世界都為阿彌陀佛願海
J28nB219_p0661b17║所攝，故九界眾生皆只念阿彌陀佛。即我支那國不
J28nB219_p0661b18║過一片土耳！上至天子下至庶民，士農工商、飛空走
J28nB219_p0661b19║陸，若老若少、若善若不善，乃至嬰兒處子，偶遇善不
J28nB219_p0661b20║善境，不覺失聲皆念阿彌陀佛。又則此一片土上，無
J28nB219_p0661b21║論名邑大邦、偏陬僻域、城隍聚落、幽谷長汀，若苦若
J28nB219_p0661b22║樂、若華若非華，乃至淫房酒肆，忽著順不順境，亦不
J28nB219_p0661b23║覺失聲念阿彌陀佛。試看有意無意皆知念阿彌陀
J28nB219_p0661b24║佛，而不見念藥師佛、彌勒佛者，誠為彌陀願海所攝
J28nB219_p0661b25║無疑矣！又念佛之方便，有擇處者、有不擇處者，有好
J28nB219_p0661b26║結會者、有好閉戶者，有好記數者、有密念不記數者，
J28nB219_p0661b27║方便好樂不同，念佛是一耳！記數者，有以定香記者、
J28nB219_p0661b28║有以刻漏記者、有以貫珠記者、有以豆粒記者、有以
J28nB219_p0661b29║指記者、有以步記者。能記方便不同，所記佛亦無二
J28nB219_p0661b30║也。有貫之畢老居士，幼年稟道骨，好書好山水，唯佛
J28nB219_p0661c01║是期，於如來差別法相一一透過，歸心於念佛法門，
J28nB219_p0661c02║如是諸佛諸祖之心宗，出生死、證菩提，歸無所得，無
J28nB219_p0661c03║逾於此。得此微玅受用，不忍自私，特請病僧舉揚此
J28nB219_p0661c04║事，普勸高賢名士、善男信女同入彌陀願海之中，從
J28nB219_p0661c05║一人如是念，勸至百人如是念，如是展轉乃至勸百
J28nB219_p0661c06║千萬億人如是念，乃至勸不可說不可說數人如是
J28nB219_p0661c07║念。從一家如是念，勸至百家如是念，如是展轉乃至
J28nB219_p0661c08║勸至百千萬億家如是念，乃至勸不可說不可說數
J28nB219_p0661c09║家如是念。若鄉若城、若邑若郡、若邦若國，若一部洲、
J28nB219_p0661c10║若四天下，若一小千、若一中千、若一大千，若一佛界、
J28nB219_p0661c11║百佛界，乃至百千萬億佛界，如是乃至不可說不可
J28nB219_p0661c12║說數佛界；如是乃至等遍法界，盡未來際唯此一念，
J28nB219_p0661c13║是則前念後念唯佛一貫，左念右念皆佛出現，如是
J28nB219_p0661c14║念佛是究竟念、是法界一相念、是三世平等念、是自
J28nB219_p0661c15║性清淨念，即不思議大解脫念也。發如是廣大心，行
J28nB219_p0661c16║如是廣大行，其人之根器廣大可知矣！傘居道人觀
J28nB219_p0661c17║衡合爪說。」
J28nB219_p0661c18║晚參
J28nB219_p0661c19║晚參。問荅畢，師云：「病僧者裏佛法、禪道實與諸方不
J28nB219_p0661c20║同，不許胡統亂統、胡喝亂喝，饒你一問百荅、百問千
J28nB219_p0661c21║荅，也是染心習氣不除，病僧亦未敢輕信。所以興化
J28nB219_p0661c22║道：『東廊下也喝，西廊下也喝。直饒你把老僧一喝喝
J28nB219_p0661c23║上三十三天、一撲撲下地，撲得一點氣也沒有，待我
J28nB219_p0661c24║甦醒轉來，輕輕向你道未在。』病僧今日為諸人拈出
J28nB219_p0661c25║古人的葛藤，你諸人也須向者裏看破始得。」便歸方
J28nB219_p0661c26║丈。
J28nB219_p0661c27║晚參。「『至道無難，惟嫌揀擇；但莫憎愛，洞然明白。』你諸
J28nB219_p0661c28║人終日在雲居寺裡與病僧砌羅漢垣，石頭大的大、
J28nB219_p0661c29║小的小；繩墨高的高、低的低。大則大用、小則小用，搬
J28nB219_p0661c30║來拽去，無不隨宜、無不妥當。且道其中還有揀擇、憎
J28nB219_p0662a01║愛也無？有則相違至道；無則不合砌墻。你諸人試定
J28nB219_p0662a02║當看！」眾無語，師示〈偈〉曰：「信手拈來具大方，其中只恐
J28nB219_p0662a03║不承當；果然洞徹無餘礙，至道何妨一堵墻？」
J28nB219_p0662a04║晚參。眾作禮侍立次，一僧出問：「楞嚴咒心還是五會
J28nB219_p0662a05║通是？還是唵字後數句是？」師云：「字字是！」進云：「有謂末
J28nB219_p0662a06║後是。」師云：「前面是什麼？」進云：「是鬼王名。」師云：「後面是
J28nB219_p0662a07║什麼？」進云：「是咒心。」師云：「鬼王與咒心是一是二？」僧無
J28nB219_p0662a08║語。師云：「若是一，儱侗不少；若道是二，又成兩橛。諸上
J28nB219_p0662a09║座畢竟作麼生？」有僧云：「就請和尚道看。」師遂彈指云：
J28nB219_p0662a10║「任從滄海變，終不為君通。」
J28nB219_p0662a11║晚參。「有一物，天不蓋、地不載，極偏極圓，無損無壞，投
J28nB219_p0662a12║之于火，火不能燒；擲之于水，水不能溺，亙古亙今巍
J28nB219_p0662a13║然獨立，且道什麼物便有恁麼奇特？莫是無為真佛
J28nB219_p0662a14║麼？莫是生死根本麼？莫是日用主人公麼？若喚作，入
J28nB219_p0662a15║地獄如箭射；若不喚作，入地獄如箭射。你諸人畢竟
J28nB219_p0662a16║作麼生聻？若向者裏緇素得出，便與諸佛諸祖同一
J28nB219_p0662a17║鼻孔、同一受用；其或未然，普請諸人歸堂喫茶去。」
J28nB219_p0662a18║
J28nB219_p0662a19║
J28nB219_p0662a20║紫竹林顓愚衡和尚語錄卷第一
J28nB219_p0662a21║
J28nB219_p0662a22║
J28nB219_p0662a23║
J28nB219_p0662a24║　（盛京錦州府錦縣信女王門夫人李氏，發心
J28nB219_p0662a25║　喜刻
J28nB219_p0662a26║顓愚和尚語錄第一卷序，字五千二百七十個，
J28nB219_p0662a27║　該銀三兩乙錢六分。意薦
J28nB219_p0662a28║中憲大夫嘉興府知府先夫王章，號遵度，仗斯
J28nB219_p0662a29║　般若之因，早證菩提之果者。
J28nB219_p0662a30║　康熙十三年十二月　日，楞嚴藏經坊附板。）