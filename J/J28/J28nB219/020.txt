J28nB219_p0765c01║紫竹林顓愚衡和尚語錄卷第二十
J28nB219_p0765c02║住南康府同安寺嗣法門人正印重編
J28nB219_p0765c03║詩
J28nB219_p0765c04║雲居雪獅子韻（壹百首）
J28nB219_p0765c05║瑞物舒光靈鷲臺，天花片片聚成胎，試看表裏無餘
J28nB219_p0765c06║色，應信孤高本自裁。微吼能驚山嶽震，獨踞那討豹
J28nB219_p0765c07║狼來，寒威體露無遮蓋，牙爪分明不用猜。
J28nB219_p0765c08║二
J28nB219_p0765c09║生獰玉質降瑤臺，不比尋常塵垢胎，牙爪有威雄自
J28nB219_p0765c10║烈，膽毛無畏勢難裁。一時震吼音聞遠，千里遊行瞬
J28nB219_p0765c11║息來，相視漫將知見會，本來面目絕疑猜。
J28nB219_p0765c12║三
J28nB219_p0765c13║林木山川白玉臺，新年獅子降新胎，地靈自有靈時
J28nB219_p0765c14║現，天瑞還從瑞物裁。狐兔聞聲皆遠去，魍魎見跡絕
J28nB219_p0765c15║無來，懸崖返躑稱雄力，百獸尊王豈用猜？
J28nB219_p0765c16║四
J28nB219_p0765c17║空中突出妙高臺，雪裏俄生奮迅胎，滿肚冰霜潔自
J28nB219_p0765c18║勝，通身珠玉貴難裁。嘯天餘氣沖霄漢，踞地威風肅
J28nB219_p0765c19║往來，自性堅強誰比似？渾然劫外那容猜。
J28nB219_p0765c20║五
J28nB219_p0765c21║獸王偶降宿雲臺，白淨光中白淨胎，自是威神多未
J28nB219_p0765c22║見，故令人欲共相裁。玉關難以防蹤跡，金鎖寧堪繫
J28nB219_p0765c23║去來？獨步縱橫空劫外，世間知見孰能猜？
J28nB219_p0765c24║六
J28nB219_p0765c25║山高雪重結銀臺，相聚冰花成玉胎，筋骨難將諸獸
J28nB219_p0765c26║比，皮毛不拒萬人裁。白疑象駕普賢至，威見獅乘妙
J28nB219_p0765c27║德來，分付諸君須入眼，此回莫作等閒猜。
J28nB219_p0765c28║七
J28nB219_p0765c29║多年未見清涼臺，今日欣看冰雪胎，傲骨當風能獨
J28nB219_p0765c30║立，孤蹤踞地那堪裁。詩人得句生幽興，遊子知歸擬
J28nB219_p0766a01║再來，中夜月明渾一色，清光獨照豈容猜？
J28nB219_p0766a02║八
J28nB219_p0766a03║雪爪冰肌嘯玉臺，千林萬壑一胞胎，回頭欲吐生前
J28nB219_p0766a04║意，舉尾誰堪當下裁？近睇多愁寒且凍，傍觀少見去
J28nB219_p0766a05║還來，清高勁骨天然貴，白牯黧駑莫浪猜。
J28nB219_p0766a06║九
J28nB219_p0766a07║山上重雲雲上臺，瓊蕊梅花聚作胎，劫外風光能獨
J28nB219_p0766a08║露，世間音韻漫相裁。幾回刺霧披雲去，每自冠星戴
J28nB219_p0766a09║月來，就裏未通凡聖竅，休將形跡當真猜。
J28nB219_p0766a10║十
J28nB219_p0766a11║雲外高明雪滿臺，侵人冷燄結清胎，大張口吻吞諸
J28nB219_p0766a12║相，矯起眉毛壓眾裁。獨步不隨芳草去，閒行未逐落
J28nB219_p0766a13║花來，知君到處人難到，用盡枯腸不易猜。
J28nB219_p0766a14║十一
J28nB219_p0766a15║雲居峰上雨花臺，白色白光結白胎，揚尾掃空威自
J28nB219_p0766a16║振，舉頭嘯月韻難裁。遍尋曠野閒居處，不向長街共
J28nB219_p0766a17║往來，因此人間多未見，聞風望影亂相猜。
J28nB219_p0766a18║十二
J28nB219_p0766a19║雲居祖地說經臺，勝雨天花明月胎，爪似剛錐深地
J28nB219_p0766a20║刺，牙如霜劍倚天裁。當空未見寒宵伴，中夜誰侵冷
J28nB219_p0766a21║色來？左顧右看無縫罅，孤高不與世人猜。
J28nB219_p0766a22║十三
J28nB219_p0766a23║天開靈域出雲臺，地勝偏宜產勝胎，首尾似將銀鑄
J28nB219_p0766a24║就，爪牙猶似粉裝裁。深藏沒跡難尋覓，遠舉超然易
J28nB219_p0766a25║往來，乍見寒威雄欲起，令人幽思一齊猜。
J28nB219_p0766a26║十四
J28nB219_p0766a27║白毫光裏白銀臺，瑞氣凝成無畏胎，剛骨從來別有
J28nB219_p0766a28║種，威獰到處迥無裁。嘯天吼地獨尊貴，逐日追風自
J28nB219_p0766a29║去來，智力難將百物比，相看不用更相猜。
J28nB219_p0766a30║十五
J28nB219_p0766b01║碧溪流水遶平臺，雲裏光生白澤胎，步大游行從大
J28nB219_p0766b02║徑，力雄發用自雄裁。迎門遠召千祥集，鎮宅應無百
J28nB219_p0766b03║怪來，眉目現前無實性，依稀蹤跡任君猜。
J28nB219_p0766b04║十六
J28nB219_p0766b05║雲裏光生白寶臺，碧空寒色現奇胎，雙睛掣電生人
J28nB219_p0766b06║畏，一吼驚雷無物裁。靈性知藏非去去，芳蹤欲出不
J28nB219_p0766b07║來來，但知本體離思議，不用將心上下猜。
J28nB219_p0766b08║十七
J28nB219_p0766b09║一片寒光照法臺，大雄獨出劫前胎，無心自是人難
J28nB219_p0766b10║會，有相從緣物可裁。恍惚鏡花誰取與？依稀水月自
J28nB219_p0766b11║何來？眼前不是眼前物，語意難容到此猜。
J28nB219_p0766b12║十八
J28nB219_p0766b13║寒飛奇瑞聚瑤臺，嘉境多靈產異胎，千驥罕追塵後
J28nB219_p0766b14║跡，萬夫未敢目前裁。孤蹤不識從何隱？芳躅無因偶
J28nB219_p0766b15║自來，多少海山游獵客，漫將狐兔當熊猜。
J28nB219_p0766b16║十九
J28nB219_p0766b17║高聳崔嵬雲外臺，白毫光裏降靈胎，威風自是無倫
J28nB219_p0766b18║匹，傑氣何從作擬裁？入眼幾多當面錯，聞聲實少近
J28nB219_p0766b19║身來，欲知此物真皮骨，且莫情常毛羽猜。
J28nB219_p0766b20║二十
J28nB219_p0766b21║萬峰高處見平臺，天雨冰梅聚似胎，本色不容丹紫
J28nB219_p0766b22║污，獨尊空費有無裁。休將曠野求蹤跡，漫向人天覓
J28nB219_p0766b23║去來，物外清標真可尚，幾勞行客動思猜。
J28nB219_p0766b24║二十一
J28nB219_p0766b25║五龍潭上放光臺，靈氣將生先兆胎，獅子巧呈白雪
J28nB219_p0766b26║相，金毛翻作玉梅裁。寒霄星月同清賞，露地風霜誰
J28nB219_p0766b27║共來？天降瑞徵多遠意，微言莫在眼前猜。
J28nB219_p0766b28║二十二
J28nB219_p0766b29║金毛何事降靈臺？萬樹千峰共一胎，奮迅早能超彼
J28nB219_p0766b30║岸，生嚴不用借神裁。寂然未逐春秋變，應節猶從逆
J28nB219_p0766c01║順來，須信故園這一事，元無面目與君猜。
J28nB219_p0766c02║二十三
J28nB219_p0766c03║湖月同輝明鏡臺，忽然現出狻猊胎，寶華王座隨時
J28nB219_p0766c04║供，白澤神圖舉世裁。喜怒原非關自己，去留本是為
J28nB219_p0766c05║人來，試看著腳居何地？方識渠儂不受猜。
J28nB219_p0766c06║二十四
J28nB219_p0766c07║雲中獨聳清涼臺，香雨寒吹見粉胎，牙爪不於深處
J28nB219_p0766c08║隱，皮毛卻惹世間裁。調兒那怕揚家醜，尋食須知有
J28nB219_p0766c09║路來，一墮胞胎難覆蓋，寧教人世不疑猜。
J28nB219_p0766c10║二十五
J28nB219_p0766c11║真如寺坐蓮花臺，此日何因見瑞胎？萬壑風濤同震
J28nB219_p0766c12║吼，千林雪瀑並威裁。下方能達上方路，彼地同歸此
J28nB219_p0766c13║地來，識取者般無用物，任他神怪不須猜。
J28nB219_p0766c14║二十六
J28nB219_p0766c15║五老峰前寶月臺，常年雪舞一朝胎，千山俱戴何人
J28nB219_p0766c16║孝？萬木同為故國裁。有意揚威全己力，無端發怒為
J28nB219_p0766c17║誰來？朔風切莫將春會，此物從來絕擬猜。
J28nB219_p0766c18║二十七
J28nB219_p0766c19║慧命相傳般若臺，雲中寒積雪凝胎，空清猶帶生前
J28nB219_p0766c20║意，高曠奚關世上裁？芳草綠楊何處賞？零花白蕊此
J28nB219_p0766c21║時來，羚羊挂角無尋處，大道休將小技猜。
J28nB219_p0766c22║二十八
J28nB219_p0766c23║獅子何來嘯月臺？威獰獨躍雪花胎，降魔自在無勞
J28nB219_p0766c24║力，調子縱橫妙有裁。倒地翻身仍復起，入空沒跡又
J28nB219_p0766c25║重來，盤旋總是憐兒態，一任傍觀作戲猜。
J28nB219_p0766c26║二十九
J28nB219_p0766c27║雪月交輝光滿臺，忽然突出吉祥胎，通身不染玄黃
J28nB219_p0766c28║色，素性何堪花卉裁？威武自強喜亦怒，優游獨步去
J28nB219_p0766c29║還來，超群靈跡迥殊別，管見休將羊鹿猜。
J28nB219_p0766c30║三十
J28nB219_p0767a01║漫漫雪色照巖臺，寒結光凝獅子胎，大性未嘗拘小
J28nB219_p0767a02║節，雄心自不許輕裁。踏翻海嶽獨無比，吼震乾坤誰
J28nB219_p0767a03║敢來？縱使平常人亦畏，凡情無怪不能猜。
J28nB219_p0767a04║三十一
J28nB219_p0767a05║雲居高聳比天臺，雪舞楊花大狀胎，混沌不須為鑿
J28nB219_p0767a06║竅，堅凝何必用修裁？空階獨坐若何待？長夜高踞有
J28nB219_p0767a07║自來，一片寒光絕管帶，此中元不許人猜。
J28nB219_p0767a08║三十二
J28nB219_p0767a09║極喜雲居諸祖臺，往來飛絮積如胎，稍從方外師僧
J28nB219_p0767a10║手，不假人間工匠裁。天性須知獨自許，靈蹤莫問為
J28nB219_p0767a11║何來？欲將此物求端的，放去胡思與亂猜。
J28nB219_p0767a12║三十三
J28nB219_p0767a13║明月湖光明月臺，雪花狼籍纍為胎，清標信自天中
J28nB219_p0767a14║降，生氣疑從神力裁。日月雙睛空裏怒，乾坤一體劫
J28nB219_p0767a15║前來，世間多少奇男子，錯把英雄顛倒猜。
J28nB219_p0767a16║三十四
J28nB219_p0767a17║無心杏樹遶香臺，雪放寒光照玉胎，極目瀰茫同一
J28nB219_p0767a18║色，驚心胡亂起千裁。出門高躡白雲去，策杖遙從銀
J28nB219_p0767a19║漢來，欲問鄉關何處是？東家莫作西家猜。
J28nB219_p0767a20║三十五
J28nB219_p0767a21║羅漢塔朝佛印臺，漫空雪裏降神胎，谿山盡為冰壺
J28nB219_p0767a22║飲，樓閣俱將玉屑裁。日照通身因汗下，霜侵全體長
J28nB219_p0767a23║毛來，現前好覓來時路，莫到空階枉費猜。
J28nB219_p0767a24║三十六
J28nB219_p0767a25║石鼓鼕鼕震法臺，天祥地瑞共胞胎，奇形不是無因
J28nB219_p0767a26║出，威狀誰堪有意裁？舉止獨從法運轉，精神原為國
J28nB219_p0767a27║徵來，即今識取太平相，莫問君平大衍猜。
J28nB219_p0767a28║三十七
J28nB219_p0767a29║膺公去後見空臺，今日天花降吉胎，頭上有頭人未
J28nB219_p0767a30║見，肚中無肚那堪裁？渾全不許通諸竅，純潔何容與
J28nB219_p0767b01║物來？獨露堂堂壓萬品，皮毛漫作一斑猜。
J28nB219_p0767b02║三十八
J28nB219_p0767b03║雲表空餘說法臺，多年未見聖人胎，此日雨花呈瑞
J28nB219_p0767b04║相，來朝續燄有靈裁。正當霜月堪遊戲，分付狐狼漫
J28nB219_p0767b05║出來，往返不由樵子徑，欲求形跡杳難猜。
J28nB219_p0767b06║三十九
J28nB219_p0767b07║彭湖波湧月明臺，雪覆千林呈素胎，妙德光中無可
J28nB219_p0767b08║覓，威音那畔不須裁。應知瑞物因時至，還信休徵為
J28nB219_p0767b09║法來，無相何嘗違有相？名言莫到口邊猜。
J28nB219_p0767b10║四十
J28nB219_p0767b11║修水紓回古佛臺，今朝又睹舊時胎，乾坤遍布白毫
J28nB219_p0767b12║相，宇宙遙憐玉瑞裁。特緣好事呈先兆，不是無為到
J28nB219_p0767b13║此來，毛骨明明全本色，何勞穿鑿落疑猜？
J28nB219_p0767b14║四十一
J28nB219_p0767b15║灑掃雲居舊日臺，天公雨瑞結冰胎，冷光早露故園
J28nB219_p0767b16║信，寒色不違當地裁。大士能將慈力伏，小郎寧敢躡
J28nB219_p0767b17║蹤來？威儀不是尋常見，到眼看來莫亂猜。
J28nB219_p0767b18║四十二
J28nB219_p0767b19║雲中一片袈裟臺，諸祖威靈降聖胎，大體橫空絕對
J28nB219_p0767b20║待，孤標卓地豈雕裁？門庭高竣維新製，法道重興如
J28nB219_p0767b21║舊來，看透現前無別物，莫教心思捕風猜。
J28nB219_p0767b22║四十三
J28nB219_p0767b23║刺空孤立法幢臺，寒雪恢成心印胎，祖令未知何日
J28nB219_p0767b24║舉？宗風先兆此時裁。當陽獨示機前意，為物姑從階
J28nB219_p0767b25║下來，自是家傳正法眼，不隨俗子起狐猜。
J28nB219_p0767b26║四十四
J28nB219_p0767b27║雲堆祖地舊煙臺，有道將興現瑞胎，堅密何容毛髮
J28nB219_p0767b28║入？精貞不到剪刀裁。端師慣作村前舞，大士高乘雲
J28nB219_p0767b29║外來，靈物出時知有應，相看不必預先猜。
J28nB219_p0767b30║四十五
J28nB219_p0767c01║慧燈繼照佛光臺，獅子來呈法運胎，雪爪拿狐血不
J28nB219_p0767c02║染，霜肌飲霧香難裁。飛行慣會憑空下，垂跡何曾踏
J28nB219_p0767c03║地來？明白風光宜薦取，思量不免落疑猜。
J28nB219_p0767c04║四十六
J28nB219_p0767c05║天花頻雨光明臺，香滿山林見寶胎，神彩殊奇非世
J28nB219_p0767c06║有，精瑩皎潔自天裁。爭觀圍繞前仍後，耽視徘徊去
J28nB219_p0767c07║又來，好鏡乘時冥共賞，大家歡悅競幽猜。
J28nB219_p0767c08║四十七
J28nB219_p0767c09║重雲高捧坐禪臺，香雪霏霏結勝胎，大勢儼從神方
J28nB219_p0767c10║出，精微不借鬼工裁。瞻依旋復多忘返，聞說推排爭
J28nB219_p0767c11║欲來，車馬幾能臻此境，惟餘清曠我閑猜。
J28nB219_p0767c12║四十八
J28nB219_p0767c13║趙州關護法王臺，佛國原無異種胎，毛骨餘寒唯雪
J28nB219_p0767c14║聚，爪牙剛利盡霜裁。騰空沒處追遺影，應物乘時似
J28nB219_p0767c15║再來，當面逢迎須著眼，大好休同狐兔猜。
J28nB219_p0767c16║四十九
J28nB219_p0767c17║安樂殿前安樂臺，雨花爛熳降天胎，靈機不墮古今
J28nB219_p0767c18║數，淨性寧為起滅裁。仰視長空能自視，忽來斯地有
J28nB219_p0767c19║因來，幽人好共同高尚，莫把浮軀作實猜。
J28nB219_p0767c20║五十
J28nB219_p0767c21║碧溪橋鎖白雲臺，天地冥濛幻若胎，冰雪冷腸通底
J28nB219_p0767c22║潔，風霜剛骨傲天裁。雅觀閒曠輥毬去，極喜舒懷抱
J28nB219_p0767c23║子來，看取生機無巧拙，溪山蘿月一般猜。
J28nB219_p0767c24║五十一
J28nB219_p0767c25║前後三三塔有臺，祖靈今日見靈胎，勢高漫擬從天
J28nB219_p0767c26║降，體白休疑是雪裁。真際不行鳥道去，應身猶借鵬
J28nB219_p0767c27║程來，古今途路為家客，關外翻將關內猜。
J28nB219_p0767c28║五十二
J28nB219_p0767c29║雪滿山林光滿臺，香風吹作玉華胎，清姿勿向空中
J28nB219_p0767c30║覓，生氣何關世上裁？輕易不聞神物出，等閒難遇威
J28nB219_p0768a01║乘來，今朝興到逢佳境，有意同看盡量猜。
J28nB219_p0768a02║五十三
J28nB219_p0768a03║雲漫宇宙雪漫臺，縹緲香生變化胎，出沒有時人罕
J28nB219_p0768a04║見，縱橫無定世何裁？眠雲恍惚白龍隱，步月蕭條玉
J28nB219_p0768a05║象來，大事晚成聞古訓，精思不厭漫相猜。
J28nB219_p0768a06║五十四
J28nB219_p0768a07║嵬嵬雲表舊香臺，光滿長空照雪胎，明暗獨行爪有
J28nB219_p0768a08║眼，高低直往意無裁。及時樂聚休遲後，有興優觀幸
J28nB219_p0768a09║早來，大道未明明在此，鬧中何似淨中猜？
J28nB219_p0768a10║五十五
J28nB219_p0768a11║密霧重雲護戒臺，寒飛春雪孕香胎，一塵不立離諸
J28nB219_p0768a12║取，兩眼方開落世裁。寂寂寒庭人罕到，寥寥空界那
J28nB219_p0768a13║能來？逢迎欲問祖師意，月渚風汀不二猜。
J28nB219_p0768a14║五十六
J28nB219_p0768a15║松風蘿月護生臺，春雪飄颻結俊胎，英氣遠超塵界
J28nB219_p0768a16║外，尊生不到世間裁。大力無當能自立，威行絕待為
J28nB219_p0768a17║何來？相看欲識深深意，眉目分明莫錯猜。
J28nB219_p0768a18║五十七
J28nB219_p0768a19║高高山上五雲臺，雪落空階巧塑胎，勢若有靈占吉
J28nB219_p0768a20║利，心同無計杜思裁。踏空不許耽空見，示相何嘗住
J28nB219_p0768a21║相來？此事明明俱在眼，莫隨游子亂疑猜。
J28nB219_p0768a22║五十八
J28nB219_p0768a23║當年諸祖降魔臺，今日春寒雪壘胎，不昧未生前一
J28nB219_p0768a24║步，暫隨念起後千裁。懸鈴意在超方去，脫索知為解
J28nB219_p0768a25║縛來，本體如如無挂礙，言思不到此中猜。
J28nB219_p0768a26║五十九
J28nB219_p0768a27║高出人間心印臺，遙從天上降巍胎，好將笙管稱新
J28nB219_p0768a28║賀，勿誤珠璣盡美裁。今日共瞻君子兆，後期應見大
J28nB219_p0768a29║人來，齊家打掃蓮花座，翹聽頻伽音莫猜。
J28nB219_p0768a30║六十
J28nB219_p0768b01║重疊青山高上臺，香雲篩雪化生胎，剛強本事真堪
J28nB219_p0768b02║恃，猛力天然不用裁。五指為降狂象現，一身曾忍獵
J28nB219_p0768b03║人來，威慈自在真無畏，鑽仰何從豈可猜？
J28nB219_p0768b04║六十一
J28nB219_p0768b05║昔年膺祖印心臺，此日天龍喜降胎，雪質猶存空性
J28nB219_p0768b06║在，冰心不落世緣裁。清涼會稽曾騎出，玄奘靈山多
J28nB219_p0768b07║撫來，一聖出時有一瑞，將來事見信奇猜。
J28nB219_p0768b08║六十二
J28nB219_p0768b09║極上凌霄高顯臺，梅花雪葉砌英胎，剛腸不為魚蝦
J28nB219_p0768b10║染，強力寧堪羅網裁？時節唯因大業至，世間不是等
J28nB219_p0768b11║閒來，威雄壓眾真希有，妙思何妨語句猜？
J28nB219_p0768b12║六十三
J28nB219_p0768b13║幽蘭芳草翠巖臺，粉雨奇花滿月胎，尊重不同諸品
J28nB219_p0768b14║鬥，剛強自異眾毛裁。幾向孤峰張遠眺，每從絕壁顯
J28nB219_p0768b15║威來，淨觀自有無師智，莫作滄瀛玩境猜。
J28nB219_p0768b16║六十四
J28nB219_p0768b17║接日摩天獅子臺，霜空月夕降新胎，河西曾見垂名
J28nB219_p0768b18║句，湖北遙聞開國裁。大用大機誰與觸？獨尊獨貴那
J28nB219_p0768b19║同來？古今多少參禪客，盡把猢猻當寶猜。
J28nB219_p0768b20║六十五
J28nB219_p0768b21║瓊枝霜月雪中臺，喜見階前一出胎，仰老曾遭埋虎
J28nB219_p0768b22║手，圓公卻被乞兒裁。雲中不受珊瑚策，月下誰披瓔
J28nB219_p0768b23║珞來？幾度欲親親未得，此回也要效顰猜。
J28nB219_p0768b24║六十六
J28nB219_p0768b25║歐山高並崑崙臺，披雪相看希有胎，清淨不容佛祖
J28nB219_p0768b26║見，光明豈借人天裁？莫言白趾竟何往，勿謂孤蹤有
J28nB219_p0768b27║所來，就裏本無閒伎倆，玄黃朱紫任君猜。
J28nB219_p0768b28║六十七
J28nB219_p0768b29║碧水源生迎翠臺，靈深今見大強胎，劫前自在金剛
J28nB219_p0768b30║骨，眼底縱橫水月裁。夭矯白龍銀海出，猙獰素虎玉
J28nB219_p0768c01║山來，徘徊清致看無盡，收入奚囊免教猜。
J28nB219_p0768c02║六十八
J28nB219_p0768c03║銀色光涵金色臺，凍雲影現大威胎，霜毫蓋膽雄難
J28nB219_p0768c04║觸，冰骨連筋力莫裁。神鬼鮮能窺所至，人天無計識
J28nB219_p0768c05║從來，獨憐無限游觀客，誰是知音不亂猜。
J28nB219_p0768c06║六十九
J28nB219_p0768c07║寒光散照水晶臺，雪纍香生精進胎，平等未關三世
J28nB219_p0768c08║轉，圓明不拒十虛裁。落花飛絮隨身下，片月殘霞送
J28nB219_p0768c09║影來，誰向此中知獨眺？冷風割面痛何猜？
J28nB219_p0768c10║七十
J28nB219_p0768c11║萬峰攢簇藏龍臺，雪聚嵬然勇猛胎，冷燄揚輝空意
J28nB219_p0768c12║想，寒光流照起幽裁。誰知此境無人到？我信閒情乏
J28nB219_p0768c13║旅來，獨有凍烏鳴食切，飛來飛去不疑猜。
J28nB219_p0768c14║七十一
J28nB219_p0768c15║雲擁春山雪擁臺，孤高卓立見芳胎，平天意氣無他
J28nB219_p0768c16║似，本地風光秖自裁。鐘寂獨餘明月冷，夜深誰共玉
J28nB219_p0768c17║階來？寒空萬里同清致，得有閒情大好猜。
J28nB219_p0768c18║七十二
J28nB219_p0768c19║震旦高標最勝臺，雪飛靈氣化珍胎，人間天上無栖
J28nB219_p0768c20║泊，古往今來絕擬裁。八面風旋吹不去，一輪月照冷
J28nB219_p0768c21║偏來，此中欲覓真消息，虎眼龍睛沒處猜。
J28nB219_p0768c22║七十三
J28nB219_p0768c23║南浦奇觀歐岌臺，今朝佛日照蓮胎，本來清淨離諸
J28nB219_p0768c24║染，自分光明越眾裁。有意那堪個裏住，無心誰向此
J28nB219_p0768c25║中來？相從相顧難相識，莫使人天落眼猜。
J28nB219_p0768c26║七十四
J28nB219_p0768c27║萬丈峰頭龍藏臺，新春風雪壯梅胎，摩尼乍現驚人
J28nB219_p0768c28║相，優缽初分啟世裁。自是淨光超眾妙，非關塵品不
J28nB219_p0768c29║同來，舉頭誰是知音者？錯把家翁作客猜。
J28nB219_p0768c30║七十五
J28nB219_p0769a01║石磴霞梯冰玉臺，淨光忽現大雄胎，萬水千林無畏
J28nB219_p0769a02║吼，五音六律有新裁。等閒未出門前去，無事誰從階
J28nB219_p0769a03║下來，知此威神離對待，佛乘祖位亦難猜。
J28nB219_p0769a04║七十六
J28nB219_p0769a05║鷲嶺遙飛落此臺，靈區恒蘊大乘胎，明明百草頭邊
J28nB219_p0769a06║意，步步孤峰頂上裁。乍喜白牛露地起，又疑玉象躍
J28nB219_p0769a07║空來，生成肌骨原如此，漫把青猿黃鶴猜。
J28nB219_p0769a08║七十七
J28nB219_p0769a09║孤峰皓月步空臺，雪色霞光映有胎，壓眾巍然唯不
J28nB219_p0769a10║動，超群遠矣妙無裁。庭前瑞事無如淨，門外香聲任
J28nB219_p0769a11║自來，無位真人如在眼，漫將屎橛作奇猜。
J28nB219_p0769a12║七十八
J28nB219_p0769a13║兜率天分百畝臺，靈多瑞現大人胎，卓然未落塵緣
J28nB219_p0769a14║靮，清矣非為世欲裁。罕有山猱持果至，杳無巖鳥獻
J28nB219_p0769a15║花來，道人碧眼同秦鑑，寒影孤光不犯猜。
J28nB219_p0769a16║七十九
J28nB219_p0769a17║金剛華座碧雲臺，影淨光寒立雪胎，芳砌才臨蹤半
J28nB219_p0769a18║露，瑤空未降影何裁？詩狂句得聲前意，禪眼機遲棒
J28nB219_p0769a19║後來，打雨敲風閒計較，此中一點不容猜。
J28nB219_p0769a20║八十
J28nB219_p0769a21║祖骨常靈鎮法臺，雪中忽現金毛胎，眼前雄狀人仍
J28nB219_p0769a22║畏，肚裏剛腸誰敢裁？羅網重重力直往，海山疊疊見
J28nB219_p0769a23║能來，進前退後無狼籍，回互休教落意猜。
J28nB219_p0769a24║八十一
J28nB219_p0769a25║大雄何事到春臺？雪裏翻身天外胎，兩眼仰觀百不
J28nB219_p0769a26║有，一心恒寂萬無裁。雲山坐斷舊時路，玉壘寧期此
J28nB219_p0769a27║日來？牙爪森然空劫外，誰能拚命打頭猜？
J28nB219_p0769a28║八十二
J28nB219_p0769a29║青山銀海玉樓臺，灼鑠光明現大胎，不借父娘懷抱
J28nB219_p0769a30║出，豈容佛祖揣摩裁？有緣暫爾一機動，無事寧輕六
J28nB219_p0769b01║出來？者點寒光無意味，幾人能此向前猜？
J28nB219_p0769b02║八十三
J28nB219_p0769b03║迥越人間萬丈臺，山靈祖胤有賢胎，自知霜骨高空
J28nB219_p0769b04║外，孰信冰心出意裁？誰似面前法可指？不防腦後前
J28nB219_p0769b05║從來，即今眼底休空過，莫待閒情後悔猜。
J28nB219_p0769b06║八十四
J28nB219_p0769b07║鐘鳴鼓響法音臺，香雨靈花妙應胎，高臥懸空人不
J28nB219_p0769b08║到，微行未與世同裁。寒巖月冷回身急，古殿苔深沒
J28nB219_p0769b09║跡來，分付海山行腳客，只宜相看不宜猜。
J28nB219_p0769b10║八十五
J28nB219_p0769b11║樓閣崢嶸天上臺，非常處現非常胎，龍吟自與蛙吟
J28nB219_p0769b12║別，獅乳寧同驢乳裁？指路須教驀直去，到家已是涉
J28nB219_p0769b13║程來，獨憐不落古今句，惱殺闍黎不復猜。
J28nB219_p0769b14║八十六
J28nB219_p0769b15║霞影雲光祇樹臺，良時將至見良胎，水中月白誰能
J28nB219_p0769b16║舉？鏡裏花紅幾可裁。擺尾搖頭呈力戲，睜睛奮爪轉
J28nB219_p0769b17║腰來，俊哉好個閒消息，不是斯人不易猜。
J28nB219_p0769b18║八十七
J28nB219_p0769b19║鼻祖當年豎拂臺，於今又見大音胎，神機不落聲前
J28nB219_p0769b20║句，妙用寧將語後裁？臨水那堪窺影去，凌空誰解捕
J28nB219_p0769b21║風來？多因雪調難相續，卻把單于作樂猜。
J28nB219_p0769b22║八十八
J28nB219_p0769b23║昔日拈香萬指臺，多年寂寞始逢胎，滿腔雪調從新
J28nB219_p0769b24║吼，全體霜威若舊裁。曾向懸崖撒手去，幾經鬧市刺
J28nB219_p0769b25║頭來，風光到處多知己，莫使閒情對月猜。
J28nB219_p0769b26║八十九
J28nB219_p0769b27║廬獄相鄰密意臺，風雲抱雪合為胎，花階未似空階
J28nB219_p0769b28║寂，鬧處何如淨處裁？寸草不生萬里去，通霄無礙九
J28nB219_p0769b29║重來，時艱且喜同寒苦，莫聽傍人熱惱猜。
J28nB219_p0769b30║九十
J28nB219_p0769c01║直上雲霄萬仞臺，白玻璃界硨磲胎，縱橫豈受紅絲
J28nB219_p0769c02║繫？勇猛難將金鎖裁。正熱鬧時尋不見，沒蹤跡處偶
J28nB219_p0769c03║然來，行人欲要知歸路，明月蘆花任爾猜。
J28nB219_p0769c04║九十一
J28nB219_p0769c05║碧溪明月落霞臺，雪滿林丘見素胎，遍入剎塵身未
J28nB219_p0769c06║動，端居毛孔體難裁。幾番雷雨橫空下，一任風雲掃
J28nB219_p0769c07║地來，自是生成無畏力，神睛鬼眼漫相猜。
J28nB219_p0769c08║九十二
J28nB219_p0769c09║鄱陽波映翠微臺，月皎湖光見妙胎，擬似伸頭猶畏
J28nB219_p0769c10║尾，恍如欲吼又無裁。千岐盡是家山路，萬別還同故
J28nB219_p0769c11║地來，得放下時姑放下，何須計較用心猜？
J28nB219_p0769c12║九十三
J28nB219_p0769c13║石徑盤回上有臺，密雲交雪產孤胎，一輪雙月寒無
J28nB219_p0769c14║伴，萬頃銀河光可裁。有道須從這裏去，無為幾向那
J28nB219_p0769c15║邊來，相看未免徘徊意，好入龜毛袋裏猜。
J28nB219_p0769c16║九十四
J28nB219_p0769c17║選佛場開甘露臺，時清又見法輪胎，香雲為蓋因知
J28nB219_p0769c18║重，密霧彌封絕意裁。不發宏音原有待，只留孤影為
J28nB219_p0769c19║誰來？但知大物無虛出，何用芳心向上猜？
J28nB219_p0769c20║九十五
J28nB219_p0769c21║卜幽尋古上方臺，極喜親迎雪嶺胎，情與無情同一
J28nB219_p0769c22║色，是於不是漫多裁。青猿忽化素猿嘯，黃牯俄驚白
J28nB219_p0769c23║牯來，共睹眉間真實相，不須猜處也須猜。
J28nB219_p0769c24║九十六
J28nB219_p0769c25║珂雪光瀰七寶臺，銀花鏡現海珠胎，骨迎霜月存堅
J28nB219_p0769c26║性，目視雲霄有遠裁。瑞草叢時難可住，白雲深處不
J28nB219_p0769c27║宜來，誰堪向此發幽興？短語長篇好共猜。
J28nB219_p0769c28║九十七
J28nB219_p0769c29║白雲影裏芙蓉臺，淅瀝鵝毛聚好胎，有相不離空處
J28nB219_p0769c30║現，新聲元是舊時裁。人天路徑隨君趣，祖父門庭望
J28nB219_p0770a01║子來，一片寒情無可訴，流風疏月幾同猜。
J28nB219_p0770a02║九十八
J28nB219_p0770a03║千峰中結葵心臺，階似琉璃雪長胎，透露生前形不
J28nB219_p0770a04║撥，顯揚劫外思難裁。投食全無一鳥下，沖寒能有幾
J28nB219_p0770a05║人來？莫言此事知音少，覿面相呈何用猜？
J28nB219_p0770a06║九十九
J28nB219_p0770a07║鷲嶺遙分雙杏臺，春寒雪長出群胎，堂堂大體人咸
J28nB219_p0770a08║重，凜凜威風物鮮裁。圓性遠離修證位，常光不涉古
J28nB219_p0770a09║今來，諸方多少參玄士，錯把奴郎當父猜。
J28nB219_p0770a10║一百
J28nB219_p0770a11║六出繽紛貝葉臺，雲間霞影遶祥胎，威光欲視難相
J28nB219_p0770a12║識，眉目堪觀未可裁。自重慣於安腳穩，誰能敢犯敵
J28nB219_p0770a13║頭來？望風須是先回避，莫待傷身不及猜。
J28nB219_p0770a14║
J28nB219_p0770a15║紫竹林顓愚衡和尚語錄卷第二十
J28nB219_p0770a16║
J28nB219_p0770a17║　（楊州府華嚴巷敬佛庵剃度孫比丘尼旋義，
J28nB219_p0770a18║　敬刻
J28nB219_p0770a19║顓愚先老和尚語錄第二十卷，計字陸千三百
J28nB219_p0770a20║　拾陸個，該銀參兩柒錢九分二厘。仰祈
J28nB219_p0770a21║慈力加庇，庶得人人悟般若真空，個個證菩提
J28nB219_p0770a22║　妙果。
J28nB219_p0770a23║康熙十五年四月　　　日，楞嚴藏經坊附板。）
J28nB219_p0770b01║紫竹林顓愚衡和尚語錄附卷
J28nB219_p0770b02║行狀
J28nB219_p0770b03║住南康府同安寺嗣法門人正印焚香敬述
J28nB219_p0770b04║師諱觀衡，字顓愚，別號傘居，北直隸順天府霸州趙
J28nB219_p0770b05║氏子，生於萬曆七年己卯八月十八日亥時。母夢大
J28nB219_p0770b06║士攜童入抱，覺而有娠，誕見白衣重包之異。七歲受
J28nB219_p0770b07║書鄉館，質越群童，間同兒戲多以佛事為伍。十二歲
J28nB219_p0770b08║茹素，喜奉觀音大士，即欲求得出家，苦父母不許。十
J28nB219_p0770b09║四歲即頓離父母，私遁鄉閭，逡巡進退，不識所之。越
J28nB219_p0770b10║三日，忽見臺山惠仁大師自遠而來，師即出禮曰：「吾
J28nB219_p0770b11║欲出家，乞師披剃。」惠曰：「汝誰？何便作此語？」師具陳所
J28nB219_p0770b12║以。惠見師表異常，遂帶往瀛州，客於黃窪小舍。師屢
J28nB219_p0770b13║求祝髮而惠不之允，師特引刀自剪，惠不得已而為
J28nB219_p0770b14║染薙焉！命名取字，隨住沙村，主靜三載，服勞奉養，靡
J28nB219_p0770b15║不克盡弟子之心。年十八，每聞客曰：「五臺山獅子窟
J28nB219_p0770b16║有空印大師者，乃人天儀範，四眾規模，日陟空王座，
J28nB219_p0770b17║時驗祖師關，真療饑之餐、破暗之炬，倘得依之，足為
J28nB219_p0770b18║慶幸。」師籌之不已，卓然曰：「為僧要門莫過參禪聽教，
J28nB219_p0770b19║我輩非殘非腐，何以小節自拘？」即叩伽藍，背師夜走，
J28nB219_p0770b20║直四十里，黎明息肩，竟不知身何在也。越旬日，遙見
J28nB219_p0770b21║清涼之堰，足若乘雲，了無跋涉之苦。及見大師，果蒙
J28nB219_p0770b22║英嘉器勗，命典侍寮。自此窮研經典，寢食俱忘，數載
J28nB219_p0770b23║中《楞嚴》、《法華》諸經莫不了然心目間也。庚子歲，隨大
J28nB219_p0770b24║師入燕京，赴明因寺講席，得圓大戒。一日達觀大師
J28nB219_p0770b25║入寺，與空師同坐一榻，語話之餘呼師，摩頂而相曰：
J28nB219_p0770b26║「此子頂蓋如蓮花，但下角欠缺恐不壽，倘入山斷雜
J28nB219_p0770b27║習，乃為佛祖骨髓也。」師禮謝歸寮，見眾侍語笑甚諠，
J28nB219_p0770b28║師震威喝之。達師聞而問曰：「此何人聲也？」空師曰：「適
J28nB219_p0770b29║小侍顓愚子耳！」達師曰：「此子五十時必名振海內。」是
J28nB219_p0770b30║時師因習聽既久，胸臆澹如，遂嘆曰：「出家乃大丈夫
J28nB219_p0770c01║事，豈區區以文字為哉？」故盡屏去所習，單提一念，切
J28nB219_p0770c02║究本分大事。尋出京都省親，其父母見之色喜，遂縱
J28nB219_p0770c03║鄉鄰逼師還俗，師知不可，乃以省師得脫。嗣後順道
J28nB219_p0770c04║南行遍參知識。逮過齊魯時遇歲饑，或一日一湯、兩
J28nB219_p0770c05║日一粥，飲甘泉、拾糞棗，所歷艱辛不可殫述。由是月
J28nB219_p0770c06║餘方出其界，後抵吳越始見豐邦，復自慶曰：「若無此
J28nB219_p0770c07║地，幾傾命矣！」初參雪浪和尚，次謁雲棲大師，凡屬當
J28nB219_p0770c08║代宗匠莫不訪見，𧫎決心疑。既而飄南海禮洛伽，由
J28nB219_p0770c09║順風出島以至天台華頂峰王經洞，見其寒威逼迫，
J28nB219_p0770c10║勢欲摩空，遂與隱者商而習靜焉，是年，師當二十三，
J28nB219_p0770c11║辛丑歲。初，番主靜見其山多獼猿、野雉、虎兕、山羊，爪
J28nB219_p0770c12║趾交錯，聲音迭更，一以正大自持，視身如枯、視心如
J28nB219_p0770c13║死，身世坐忘不知所有。第因工夫太猛，諸念雜陳，自
J28nB219_p0770c14║知魔機既發，略歇工夫，倦眠醒眺，宴度時光。雖然，猶
J28nB219_p0770c15║思：「古人學道百折千旋成就其志，豈因一蹶而卒不
J28nB219_p0770c16║前進者乎？」由此復理身心。一日讀《楞嚴經》有省，時當
J28nB219_p0770c17║二十五，癸卯歲。因春芳日暖，鳥獸飛騰，獵人成群，往
J28nB219_p0770c18║來不輟。師欲別搆幽棲，卜之不得遂去華頂，至雙徑
J28nB219_p0770c19║訪樂愚大師，而過金陵長干休夏。秋遊九華，冬上匡
J28nB219_p0770c20║山，歷覽諸勝，遂卜靜於乾崗嶺金沙盆。時因春遲，野
J28nB219_p0770c21║菜未抽，每從枯草中覓取苦薺黃葉和羹烹啜。三載
J28nB219_p0770c22║中灰頭土面，不事往來，專提本參話頭。一夕，踏月經
J28nB219_p0770c23║行忽然大悟，〈偈〉中有曰：「一夜踏空行，虛空忽爾釋，乃
J28nB219_p0770c24║知大覺心，土木與瓦石。」師年二十八，丙午歲，去乾崗
J28nB219_p0770c25║嶺禮育王舍利，復渡海至天台休夏，隨游閩之武夷
J28nB219_p0770c26║古簾洞，有詩存焉！次年入粵，遊南華勝蹟，進禮曹溪
J28nB219_p0770c27║祖容。己酉夏見憨山祖於端州，時當溽暑，氣味蒸人。
J28nB219_p0770c28║禮畢，祖問：「禪人那裏來？」師曰：「廬山。」祖曰：「為什麼不捨
J28nB219_p0770c29║者件破布衫，通身作汗臭氣？」師曰：「正要薰破和尚鼻
J28nB219_p0770c30║孔。」祖曰：「是則是也，須易過始得。」遂脫葛衣與師，師著
J28nB219_p0771a01║之，作舞而出。祖曰：「老僧三十年來目中所罕見者。」侍
J28nB219_p0771a02║月餘，因戴制臺請祖入省，師乃別以楚遊。庚戌春，上
J28nB219_p0771a03║南嶽石廩峰主靜。師抵峰頂，喜其山巒雄峙，卉木蕭
J28nB219_p0771a04║疏，無論陰雨晴明之際，趺坐巉巖峭壁之間，以禪定
J28nB219_p0771a05║自試，竟日忘歸不知身世所有。忽一日，東首自墮片
J28nB219_p0771a06║石其聲如雷，師出目之，秖見走獸飛禽毛羽，驚慴久
J28nB219_p0771a07║之。西巖有隱者，日以草烏為食，自美其味，兼餽於師。
J28nB219_p0771a08║師初服不知保任，以致中風悶絕。師知藥作，取筆書
J28nB219_p0771a09║案云：「誤中烏藥而死。」隱者午後復送烏藥而來，見師
J28nB219_p0771a10║不語，亟歸取菉豆搗汁灌之，得甦，嗣成痼疾，九死一
J28nB219_p0771a11║生，山中乏醫，苦無調治。值壬子歲，得紫蘿劉居士迎
J28nB219_p0771a12║至雲陽養疾，期年稍愈，復得自心車居士延師邵之
J28nB219_p0771a13║無念閣，數載俱以養病為事。時憨祖有云：「禪門下衰，
J28nB219_p0771a14║幸得一個半個真實為生死的學人與之周旋，稍慰
J28nB219_p0771a15║寂寥之懷。今斯人有斯病，豈龍天厭薄法門乎？倘佛
J28nB219_p0771a16║祖加被，病魔自當遁跡也。」乙卯春，臺山空大師遣月
J28nB219_p0771a17║舟來迎，師辭疾不返。丙辰，師年三十八，邵陵諸護法
J28nB219_p0771a18║為師結庵雙清磯，師顏曰五臺庵，此名蓋不忘清涼
J28nB219_p0771a19║五臺之本也。是年春三月，省憨祖於湖東，依隨半月，
J28nB219_p0771a20║適祖有雙徑之行，師特焚香請益，祖書法語，〈偈〉曰：「法
J28nB219_p0771a21║意簷前草，拈來覆大千，付君須自重，花發利人天。」祖
J28nB219_p0771a22║初欲以己席留師，因寶慶諸弟子迎師甚勤，義不可
J28nB219_p0771a23║卻，遂縱師歸之。師自此歸庵，大開法席，立規條、結禪
J28nB219_p0771a24║制。示眾有云：「古人云：『我要一向舉揚宗乘，法堂前草
J28nB219_p0771a25║深一丈。』如今要求個法堂前草深一丈的善知識了
J28nB219_p0771a26║不可得，大都皆好溫煖、好人承事，無非將高就低、隨
J28nB219_p0771a27║波逐浪，大家混入野狐精隊裏去也。咸謂播揚大教，
J28nB219_p0771a28║不知實為傷風敗教之徒，良可太息。」次年，靜室落成，
J28nB219_p0771a29║太史鄭公題曰「顓山蘭若」。時聞空大師順世，為文哭
J28nB219_p0771a30║之。戊午春，集律儀常軌著《律學知要》，自序略云：「祖師
J28nB219_p0771b01║門下問荅，意在時時提撕，使不昧卻也。一機不▆，如
J28nB219_p0771b02║同死人。如來教人行住坐臥、取舍視聽之間持誦偈
J28nB219_p0771b03║咒，亦在時時有人故也。」師每歲令人撿拾枯骨，至中
J28nB219_p0771b04║元日建會而火瘞之。復立《圓通懺》一卷，冬夏二期令
J28nB219_p0771b05║眾薰修，吳楚江南遍行其法。次年，五乳憨祖以書招
J28nB219_p0771b06║師繼主曹溪祖席，師以疾辭。辛酉歲，于闐國海藏上
J28nB219_p0771b07║師餽師舍利，師示以法語，略曰：「此顆舍利自南泉拈
J28nB219_p0771b08║出相傳至今，落在病僧手裏。上師帶去西國，有時拈
J28nB219_p0771b09║弄出來，也知大唐國中仁義不少。」癸亥冬，聞憨祖示
J28nB219_p0771b10║寂曹溪，有懸真燒香法語，哀痛迫切。明年，《金剛四依
J28nB219_p0771b11║解》刻成，隨立《同聞思修錄》請結法社，得其登錄者五
J28nB219_p0771b12║十三人，因立圓通法派十六字，曰：「觀音旋明，聞復清
J28nB219_p0771b13║淨，殊勝玅德，真實圓通。」丁卯夏，作《禮佛發願儀》，自序
J28nB219_p0771b14║有：「人欲橫流，非禮不能截斷；我慢凌高，非敬不能折
J28nB219_p0771b15║伏。是知禮敬者，乃摧慢幢之利斧，杜欲流之堅堤」云。
J28nB219_p0771b16║此時南暘郡王吳鏡宗、侯附馬侯公前後入庵，問道
J28nB219_p0771b17║真切。給諫玉笥張公冊封入楚，謁師問曰：「如何是應
J28nB219_p0771b18║無所住而生其心？」師指香爐曰：「此是福窯裏的。」給諫
J28nB219_p0771b19║默領其旨。己巳春，郡侯杜公、郡丞黃公、別駕路公一
J28nB219_p0771b20║時同謁求師法要。是年，師因父母前後訃聞未遑追
J28nB219_p0771b21║悼，至此捐衣缽建薦親道場，疏略有「自慚背至親之
J28nB219_p0771b22║深恩，得彌天之重罪，願自無始以來所作善業、惡業，
J28nB219_p0771b23║惡業自己承當，善業回向父母」云。師一日經行，見僧
J28nB219_p0771b24║看經，食不知應，師叱之曰：「為僧自有本業，何暇于斯？」
J28nB219_p0771b25║僧作禮曰：「然則經非本歟？」師將其卷袖之曰：「還我經
J28nB219_p0771b26║來。」僧擬進語，師搖手曰：「不是，不是。」僧罔措，師咄之。師
J28nB219_p0771b27║之說法不欲和混諸方，故弟子以〈機緣〉、〈偈頌〉、〈歌贊〉等
J28nB219_p0771b28║錄，鐫成請名，師目之曰《閉門語》。壬申歲，《楞嚴四依解》
J28nB219_p0771b29║著成。甲戌夏，授天隨宜監院事。秋，去臺庵。師居臺庵
J28nB219_p0771b30║一十九載，每於結制說法，種種間神不知悴、體不知
J28nB219_p0771c01║勞，足不越檀護之門、口不談人世之事。每夕課餘，張
J28nB219_p0771c02║大傘趺於露地，因有「傘居」稱焉。時為暴客欲得飲餞
J28nB219_p0771c03║於庵，師聞不悅，遂私杖笠而出，人無知者。已而太守
J28nB219_p0771c04║熊公并闔郡兩書迎師返錫，不諾。是年八月，泛舟武
J28nB219_p0771c05║陵禮鑒大師塔於德山，因遊荊灃諸道場，常德榮王
J28nB219_p0771c06║迎師梅園說法，闔府皈依。冬，過湘潭，孝廉李公迎師
J28nB219_p0771c07║說戒於法寶庵。乙亥三月過攸縣，貞復譚居士請師
J28nB219_p0771c08║說戒於雨花庵。秋，遊吉州禮青原祖塔。十月，文水豹
J28nB219_p0771c09║玄婁居士迎師柳莊庵說戒。十一月郡丞王六來迎
J28nB219_p0771c10║師摩訶庵說戒。十二月，司冠朱玉槎迎師生生庵說
J28nB219_p0771c11║戒。丙子春，平田劉公迎師西峰寺說戒。夏，入蘇溪，避
J28nB219_p0771c12║暑桂柏園，緇素弟子請師結制，禪侶駢駢。僧問：「和尚
J28nB219_p0771c13║誰家兒孫？」師曰：「臨濟。」僧曰：「臨濟兒孫多是棒喝交馳，
J28nB219_p0771c14║硬如剛鐵，和尚為何綿軟如泥？」師曰：「好兒不住爺屋。」
J28nB219_p0771c15║丁丑春，解制，去安城，泛舟南康。二月上匡山，為憨祖
J28nB219_p0771c16║掃塔。五乳諸弟子請師主席，不諾，乃說戒并序憨祖
J28nB219_p0771c17║《華嚴綱要》。秋八月，下匡山，上雲居。到之日，喜其山光
J28nB219_p0771c18║殊勝地勢幽奇，謂侍僧曰：「此南地北山，可稱第一道
J28nB219_p0771c19║場也。」正趺坐樹下會，沙彌進報主僧味白曰：「樹下老
J28nB219_p0771c20║僧趺坐若佛。」味曰：「我向夢樹下湧一寶塔，應在斯乎？」
J28nB219_p0771c21║後出迎見，恍如舊知。禮畢，詢號，師曰：「行腳人何號？」味
J28nB219_p0771c22║曰：「向聞匡山有活佛號傘居者，得非師耶？」師笑而頷
J28nB219_p0771c23║之。由是，味欲以院事乞為主席，師不諾，留之以詩。次
J28nB219_p0771c24║日，過雲門，隨喜大慧禪師遺蹟，因疾作，於方家嶺甘
J28nB219_p0771c25║露庵憩息月餘，味師復偕給諫青嶼熊公同緇白虔
J28nB219_p0771c26║請，師乃許之。是時，師當五十九，丁丑歲也。九月朔，入
J28nB219_p0771c27║院晚參，略云：「有一物，天不蓋，地不載，極遍極圓，無損
J28nB219_p0771c28║無壞。投之於火，火不能燒；擲之於水，水不能溺。亙古
J28nB219_p0771c29║亙今，巍然獨立。且道是什麼物便有恁麼奇特？莫是
J28nB219_p0771c30║無為真佛麼？莫是生死根本麼？莫是日用主人公麼？
J28nB219_p0772a01║若喚作，入地獄如箭射；不喚作，入地獄如箭射。你諸
J28nB219_p0772a02║人畢竟作麼生？」十二月說戒，以方融璽為監院事。次
J28nB219_p0772a03║年春解制，應孝則劉殿元開七里松道場之請，夏乃
J28nB219_p0772a04║歸山。己卯歲，開墾荒田，清修古塔。塔之由，師因見洪
J28nB219_p0772a05║覺膺祖之塔為寺中，向常疑之，意謂膺祖之後洞山
J28nB219_p0772a06║聰公嘗有東塔主之稱，此必為湮沒失所，無知者妄
J28nB219_p0772a07║額有之，師每每留心不獲。一日策杖東山之麓，聞杖
J28nB219_p0772a08║下有空洞聲，命開視之，未遠即獲斷碣，有「梅花香噴
J28nB219_p0772a09║遠」之句，愈足徵信。俟及其底，果為膺祖塔也，且內有
J28nB219_p0772a10║鎖鑰，眾開不得，唯師能之。給諫熊公贊曰：「開塔原是
J28nB219_p0772a11║坐塔人。」是年枯荊生枝，古杏結實，觀者以為祖席興
J28nB219_p0772a12║隆應在師矣！冬月結制開爐，命諸禪人俱參「觀音大
J28nB219_p0772a13║士即今在什麼處？」有〈圓通頌〉百首。庚辰春解制，師問
J28nB219_p0772a14║方公：「觀音大士即今在什麼處？」方云：「家家門前雪滿
J28nB219_p0772a15║堆。」師云：「雪消後如何？」方曰：「水到渠成。」師云：「也不辜汝
J28nB219_p0772a16║喫清粥淡菜。」是冬，明月堂落成，兵憲金豈凡題曰「無
J28nB219_p0772a17║心古佛」。秋，應劉殿元青原祖席之請，九月入院安禪
J28nB219_p0772a18║結制，法席甚隆。明年七月得熊給諫書，即去青原而
J28nB219_p0772a19║入會城矣！是時正印在城南黃牛州閉關，業已四載，
J28nB219_p0772a20║久慕師之道風，欲圖親炙不獲。時聞師舟抵城，即欲
J28nB219_p0772a21║請師開關，以便依隨左右。闃公殷為代請，果蒙師至
J28nB219_p0772a22║關前說法開示。時江省奉上嚴禁，不許糧食過關，師
J28nB219_p0772a23║因自帶米船數隻，冀回雲居供眾，至此防閑，疑無出
J28nB219_p0772a24║策，會豈凡金兵憲來謁，以《閒閒庵集》見序，并寫師照
J28nB219_p0772a25║求贊。公見師贊中有「欺誑百端，一味瞞官」之句，遂疑
J28nB219_p0772a26║而問曰：「想師有米在此，欲出關耶？」師笑曰：「獨瞞大護
J28nB219_p0772a27║法不過。」遂與之周旋得出。至冬月，印來參禮畢，師問
J28nB219_p0772a28║曰：「南州為汝開關，還記得麼？」印曰：「怎敢忘卻？」師曰：「試
J28nB219_p0772a29║舉看。」印曰：「西山紅雨靜，南浦白雲多。」師曰：「猶有窠臼
J28nB219_p0772a30║在。」印曰：「昨離修水，今到雲居。」師曰：「來此何為？」印曰：「親
J28nB219_p0772b01║近和尚。」師曰：「要見老人真面目始得。」印一喝，師笑曰：
J28nB219_p0772b02║「又是諸方蝦蟆氣息。」乃列印為羯磨位。此後凡遇公
J28nB219_p0772b03║案淆訛處，莫不為印發明，抑揚追究，痛何如哉！師一
J28nB219_p0772b04║日見僧參話頭真切，抵其前而不之覺，師警之曰：「青
J28nB219_p0772b05║光白日喫了檀那飯，奈何不為本分事耶？」僧作禮曰：
J28nB219_p0772b06║「某甲根基淺薄，於話頭無有入處。」師指案冊云：「經卷
J28nB219_p0772b07║也不識！」僧誤以師指看經，後果於四相空處得悟。癸
J28nB219_p0772b08║未春，砌羅漢垣為山門外護，建明月堂為主者退居，
J28nB219_p0772b09║改碧溪水為左旋；架安樂橋為右進，乃為新增四景，
J28nB219_p0772b10║命諸子各各詠之。旋觀王公一日以書問道，師裁荅
J28nB219_p0772b11║畢，仍以原書遞印曰：「今日病僧倦劇，不及回書，勞子
J28nB219_p0772b12║一稿代之。」印領回，至「無夢無想，主人公在什麼處？」沉
J28nB219_p0772b13║滯五寸香許，忽聞板聲，遂得句曰：「鼻息吼如雷，天光
J28nB219_p0772b14║不覺曉。」急陳之。師閱罷，置書問曰：「除卻前語再道看。」
J28nB219_p0772b15║印語未終，師搖手曰：「不是，不是！」印疑之，遂閉門七日，
J28nB219_p0772b16║參究無罅。一夜，月下經行方釋其疑，遂入方丈禮謝
J28nB219_p0772b17║曰：「從後不被老漢熱瞞。」師曰：「汝得何道理，便與麼話？」
J28nB219_p0772b18║印曰：「自古鹽鹹醋酸。」師曰：「大士即今在什麼處？」印直
J28nB219_p0772b19║前打師一掌，師把住曰：「不許手忙腳亂，清切道來。」印
J28nB219_p0772b20║拓開曰：「者老漢猶嫌少在。」師大悅，復署方兄與印為
J28nB219_p0772b21║東西首座。異日，山靈震動，一眾皆驚，師謂眾曰：「此山
J28nB219_p0772b22║當代矣！」後於八月四日以常住事委無穎副寺，以明
J28nB219_p0772b23║月堂委印曰：「此明月堂是病僧逸老之處，法璽西堂
J28nB219_p0772b24║當守之。」至深夜，呼印入室，以大衣、如意及藏經、　慈
J28nB219_p0772b25║旨、常住文券書偈付之曰：「此乃佛祖慧命，子當護持，
J28nB219_p0772b26║病僧出山矣！」至三更時去雲居。明日，理舟楫赴邵陵，
J28nB219_p0772b27║因螺川寇阻，遂放舟金陵。冬月，舟次上清河，水部浩
J28nB219_p0772b28║若周公偕眾來謁。別後，師恐舟居難為應接，特命移
J28nB219_p0772b29║繫石頭城下。未經一月，四眾來從，比肩接衽，求示者
J28nB219_p0772b30║不知幾許。靈谷覺浪和尚聞師至，遣書并詩候於舟
J28nB219_p0772c01║中，師立時裁荅無草。僧歸言之，覺為吐舌。是冬，棲賢
J28nB219_p0772c02║庵度歲。次年，江陰弟子唯心來迎，復理舟楫至雲間
J28nB219_p0772c03║禮中峰法像，洙涇訪船子遺蹟。時江上黃介子偕司
J28nB219_p0772c04║馬沈弅丘諸檀度往返江干請益無暇。三月，金陵弟
J28nB219_p0772c05║子持書於江陰十方庵迎師主清涼法席，許之。四月
J28nB219_p0772c06║進院、五月說戒、六月建報國道場、七月設盂蘭會，八
J28nB219_p0772c07║月師去清涼，於西天寺禮板的達禪師影，於靈谷寺
J28nB219_p0772c08║禮誌公和尚塔，兼過牛首設齋，送空大師像入諸祖
J28nB219_p0772c09║位。由是緇白弟子請師入祖圖，師曰：「病僧薄德，無當
J28nB219_p0772c10║也。」眾推尊不已，師於臨濟下指曰：「衡當於此。」是年師
J28nB219_p0772c11║當六十六，甲申歲也。冬十月值縉紳弟子等迎師入
J28nB219_p0772c12║金陵，建剎於城北山南，師顏曰「紫竹林」，此名者抑亦
J28nB219_p0772c13║不忘清涼竹林之本也。乙酉春建造禪堂，三月工程
J28nB219_p0772c14║就緒，夏月結制說戒，數千指圍繞。時少司空須彌劉
J28nB219_p0772c15║公同大司空大瀛何公、大司寇枝樓高公訪師林中，
J28nB219_p0772c16║歡談竟日。金陵豫王亦仰師道範，欲得親瞻，命大宗
J28nB219_p0772c17║伯入林迎之，師辭以疾。九月建韋馱殿，十一月天界
J28nB219_p0772c18║寺德慧熹等迎師說戒，依隨者不下以數千計，明春
J28nB219_p0772c19║二月乃歸林中。是年正印持雲居諸書迎師返錫，臨
J28nB219_p0772c20║行之日，法堂前古杏無端自折一榦，見者莫不驚疑。
J28nB219_p0772c21║及印抵林，師已示病，不克行矣！師年六十八，丙戌歲
J28nB219_p0772c22║也。三月贊蔡司馬行樂，後不親筆硯。四月朔，遷靜室
J28nB219_p0772c23║作調攝計，因有遠來求戒者四十餘人，辭不獲去。初
J28nB219_p0772c24║八日仍歸方丈，力為說戒。二十二日集眾曰：「法璽西
J28nB219_p0772c25║堂不遠千里到此，欲接病僧歸老雲居，但此竹林一
J28nB219_p0772c26║席無人承當，眾中若有承當者，出來為汝證據。」良久，
J28nB219_p0772c27║指地顧千幅云：「此福地也，子當珍重。」幅云：「音乘侍座
J28nB219_p0772c28║不久，不敢當和尚大恩。」復顧妙明監院云：「汝作麼生？」
J28nB219_p0772c29║妙出作禮，默然就位，師笑云：「參天紫竹，許汝親栽。」遂
J28nB219_p0772c30║命理舟楫，辭眾而行。緇素弟子疑師歸雲居祖席，未
J28nB219_p0773a01║敢哀留，姑從之。次日，玅明等至舟候師，輒見發回香
J28nB219_p0773a02║資二十金，命歸林中設齋安眾，乃謂諸弟子曰：「病僧
J28nB219_p0773a03║四十年夙願，欲得不僭檀那地，今思水國，惟眾成之。」
J28nB219_p0773a04║眾聞，驚愕久之，印領諸侍僧長跽曰：「此意在師不以
J28nB219_p0773a05║為然，在諸弟子實難以奉命。」師意拂然，自此諸弟子
J28nB219_p0773a06║防護甚謹。一日，師呼印云：「船上所有衣缽俱屬五臺
J28nB219_p0773a07║掃塔之資，分文不屬雲居，子莫妄想。」印作禮曰：「和尚
J28nB219_p0773a08║恩踰父母，碎身莫酬，況印嘗讀死心有云：『求道者不
J28nB219_p0773a09║與才，求才者不與道。』此非師之所以待印也。」師笑曰：
J28nB219_p0773a10║「子既如是，病僧何言？」五月朔，命千幅乘代為臺山掃
J28nB219_p0773a11║塔因緣，會方叔予至，師語之曰：「清涼五臺乃病僧受
J28nB219_p0773a12║業之地，欲得齋費千金，惟公是賴。」叔予曰：「此弟子力
J28nB219_p0773a13║之所及，但以三年為期。」師聞之甚喜。初三日，師疾篤，
J28nB219_p0773a14║眾護法親理臥輿，強師歸林。次日，師呼天衣曇曰：「五
J28nB219_p0773a15║臺庵乃病僧最初法席，汝當負吾杖笠至彼建塔，以
J28nB219_p0773a16║表病僧遺愛。」曇作禮謝退。初六日，命設齋，請眾護法
J28nB219_p0773a17║及諸山耆宿入林作別。眾詣榻前，師厲聲曰：「北竹林
J28nB219_p0773a18║一席，乃諸公心地也，幸為愛念。」眾同聲曰：「遵命。」師曰：
J28nB219_p0773a19║「再之，病僧四十年夙願，欲尋水國。諸公成就何如？」旻
J28nB219_p0773a20║昭陳護法曰：「王舍城中無人敢擔，請師寢此一念。」師
J28nB219_p0773a21║喟然嘆曰：「錯也，錯也。」遂不復語。巳刻，師命掖起趺坐。
J28nB219_p0773a22║弟子見其神氣稍清，有為法身塔請者，師搖手不答。
J28nB219_p0773a23║正印復跪曰：「和尚不久住世，請留一偈以示後人。」師
J28nB219_p0773a24║震聲一喝，印謝曰：「師說偈已竟。」少頃，師問：「午否？」答曰：
J28nB219_p0773a25║「未也。」既而復問，以致再四，答曰：「午矣！」師翛然而逝。三
J28nB219_p0773a26║日，顏色不變，內外持香頂禮者，黑白森然，林無隙地。
J28nB219_p0773a27║見者聞者靡不揮涕而言：「真肉身佛也。」初八日，以陶
J28nB219_p0773a28║器函蓋奉於本林方丈。師之爪髮、衣缽建塔於本林
J28nB219_p0773a29║之山陽，素華法師記之；法身靈龕建塔於豫章雲居
J28nB219_p0773a30║之東靜室，給諫青嶼熊公誌之。　世祖順治十八年
J28nB219_p0773b01║壬寅元旦塔院回祿，塔主自常顥聞於諸門人，而元
J28nB219_p0773b02║白、可超、宗翼、西意、源西、生彌、玅明、願徹、庵清、融定、安
J28nB219_p0773b03║晦、之明、正印等遷於本山之仰天坪重建塔焉！少宰
J28nB219_p0773b04║雪堂熊公銘之。師之法臘五十四年，世壽六十八歲，
J28nB219_p0773b05║得業於五台空印大師，嗣法於曹溪憨山肉祖。師之
J28nB219_p0773b06║說法也，單提向上，直指人心，問答不落棒喝之機；示
J28nB219_p0773b07║眾不墮斷常之見。開爐結制，格外鉗鎚，拔楔抽釘，超
J28nB219_p0773b08║庸作略。其卓識也，惟遵古制不徇時宜，尚朴實、厭奢
J28nB219_p0773b09║華，身不衣帛、手不握金，食不擇精粗、心不存好惡。不動
J28nB219_p0773b10║舌尖而稱揚佛祖，不下禪床而接待宰官，凡遇坡務
J28nB219_p0773b11║納屣先行，但值經營躬親畚插。師之字，鐵畫銀鉤筆
J28nB219_p0773b12║鋒剛勁，點畫間缺自成一家，得之者爭相寶重；師之
J28nB219_p0773b13║相，額廣臉圓，髯修身胖，威儀整肅，動止端莊，見之者
J28nB219_p0773b14║互相恭敬。觀師德化，真末世慈航，人天龜鑑，豈是初
J28nB219_p0773b15║機晚進所能企及者哉？及其有司、縉紳護法，楚之有
J28nB219_p0773b16║鄭之玄、熊茂松、黃克儉、王思履、車大任、劉紫蘿、車以
J28nB219_p0773b17║逢、車以遴、譚貞復、車以遵、劉胤祁、劉胤禎、王尚賢、劉
J28nB219_p0773b18║正寶、車泌書、簡文灝、譚本來、王飛孺、陳內白、劉白蛟、
J28nB219_p0773b19║劉孝先、車萬育；江西之有熊德陽、劉同升、金之俊、黃
J28nB219_p0773b20║端伯、朱世守、熊維典、劉平田、郭如闇、田仰、郭首龍、朱
J28nB219_p0773b21║石者、王旋觀、鄒叔鑑、郭任之、袁懋芹、蔡兆元；金陵之
J28nB219_p0773b22║有陳丹衷、凌世韶、劉士禎、何應瑞、高倬、蔡二白、張幼
J28nB219_p0773b23║仁等，皆師最契者。其嗣法受戒弟子，元白可、天隨宜、
J28nB219_p0773b24║萬白灝、西意源、西生彌、方融璽、超宗翼、聲隱顒、草堂
J28nB219_p0773b25║讚、佛語訓、優曇頤、東巖璨、若雷默、二水璵、千幅乘、玅
J28nB219_p0773b26║明願、佛地在、笑峰然、無能現等，皆師深勗者。正印叨
J28nB219_p0773b27║為晚子，不能悉知，此蓋於老人耳目聲教之外，窺見
J28nB219_p0773b28║一斑狀出，以效盲人摹象之得，免遺一志之私也。倘
J28nB219_p0773b29║諸方明眼欲鑑全容，請以浮漚深諸浡海。
J28nB219_p0773b30║塔銘
J28nB219_p0773c01║前進士出身通議大夫吏兵二部左侍郎新建
J28nB219_p0773c02║法門弟子熊文舉頓首拜譔
J28nB219_p0773c03║顓愚和尚以丙戌夏示寂於江南之紫竹林。其嗣戒
J28nB219_p0773c04║弟子方融璽迎靈龕歸雲居，建塔於東靜室。至壬寅
J28nB219_p0773c05║元旦忽被回祿，塔主自常灝急聞於慧山元白可、萬
J28nB219_p0773c06║松超宗翼、龍門法璽印、南山西意源、泰和西生彌、竹
J28nB219_p0773c07║林玅明願、徹菴清晦之、明融定，安歸雲居，共議徙塔
J28nB219_p0773c08║於常住之東向，地名仰天坪之上。而觀察桐城王公
J28nB219_p0773c09║願五捐俸助費，於是遷塔有日矣！其嗣法門人法璽
J28nB219_p0773c10║印公自雙溪龍門來，以塔銘見屬。值文舉方
J28nB219_p0773c11║召，起佐中樞，屏跡蓼居，擬疏陳請，力辭筆墨之役。復念
J28nB219_p0773c12║顓愚禪師道德孤高，載華振海，豈舉鈍劣之所窺測？
J28nB219_p0773c13║贊揚再四，辭不獲命。因據龍門法公小狀，書其涯略
J28nB219_p0773c14║以應。按狀：師霸州趙氏子，生於萬曆七年己卯八月
J28nB219_p0773c15║十八日亥時。母夢大士引童子入門，抱之而娠。生時，
J28nB219_p0773c16║有白衣重胞之異。壬辰，投五臺圓照寺惠仁大師剃
J28nB219_p0773c17║度，法名觀衡。丙申，參空印大師受具，其字顓愚。庚子，
J28nB219_p0773c18║隨師入燕，參達觀禪師。觀以手摩師頂曰：「子頂骨如
J28nB219_p0773c19║蓮花，至五十當名振海內。」是年南詢禮雪浪、雲棲二
J28nB219_p0773c20║大師，遂結茆獨處於天台華頂峰，讀《楞嚴》有省。癸卯
J28nB219_p0773c21║卜靜於匡山之乾崗嶺，踏月經行忽然大悟，遂說偈
J28nB219_p0773c22║曰：「一夜踏空行，虛空忽爾釋，始知大覺心，土木與瓦
J28nB219_p0773c23║石。」戊申入曹溪參憨山和尚，師侍立次，山曰：「子為甚
J28nB219_p0773c24║麼不捨者一件破衲，通身作汗臭氣？」師曰：「正要薰破
J28nB219_p0773c25║和尚鼻孔。」山曰：「是則是也，須易過始得。」山遂脫葛衣
J28nB219_p0773c26║與師著之，師著葛衣拂袖便出，山曰：「老僧三十年目
J28nB219_p0773c27║中所罕見者。」自是師資酬唱，機緣甚愜。庚戌，師辭山
J28nB219_p0773c28║入楚，登南嶽石廩峰，誤食艸烏，大病，調治於邵陵。丙
J28nB219_p0773c29║辰，建五臺庵於雙清磯。是年復省憨山和尚於衡陽
J28nB219_p0773c30║湖東寺，山親書源流當堂付囑，〈偈〉曰：「法意簷前艸，拈
J28nB219_p0774a01║來覆大千，付君須自重，花發利人天。」俄頃復曰：「老僧
J28nB219_p0774a02║有雙徑之行，此座非子不能擔荷。」師作禮堅辭，歸五
J28nB219_p0774a03║臺開法。甲子，列觀音旋明，聞復清淨殊勝妙德真實
J28nB219_p0774a04║圓通之派。冬，結制，得真實學者一十五人。甲戌，泛舟
J28nB219_p0774a05║武陵，禮德山鑒大師塔，常德榮王迎於梅園說法。乙
J28nB219_p0774a06║亥，入西江，禮青原塔。丁丑，至匡山五乳，掃憨山和尚
J28nB219_p0774a07║塔，作〈華嚴綱要序〉。給諫青嶼熊公、住持味白請師中
J28nB219_p0774a08║興雲居，開法結制，命諸禪人參「觀音大士即今在甚
J28nB219_p0774a09║麼處？」會元白可自天童歸，受請寶峰，師以二偈贈之。
J28nB219_p0774a10║戊寅，應劉殿元孝則居士開七里松道場。庚辰，出膺
J28nB219_p0774a11║祖塔，於雲居故址搆明月堂，砌羅漢垣，改碧溪水。萬
J28nB219_p0774a12║松超宗翼辭歸邵陵，師以法語并書偈囑之。辛巳，再
J28nB219_p0774a13║應劉殿元請，復興青原祖庭。師入院，結制說戒，法席
J28nB219_p0774a14║甚隆。甫一年，青嶼給諫、約生給諫二熊公迎返雲居。
J28nB219_p0774a15║舟至章門，會相國豈凡金公，時方兵備南瑞，往參師
J28nB219_p0774a16║於龍沙，寫師像贊之。癸未，署方融璽、法璽印為東西
J28nB219_p0774a17║首座，復以明月堂曰：「此乃老僧逸老之處，法璽西堂，
J28nB219_p0774a18║汝當守之。」至深夜，呼入明月堂中，以法衣一頂、如意
J28nB219_p0774a19║一柄及藏經、
J28nB219_p0774a20║慈旨、文券并書偈付之曰：「佛祖慧命，子當護持。」遂赴
J28nB219_p0774a21║寶慶。至螺川寇阻，乃東下金陵，諸宰官居士書迎主
J28nB219_p0774a22║石城清涼法席。八月，師登牛首，供諸祖道影，送竹林
J28nB219_p0774a23║空印大師入祖位。於是眾請師入祖圖，師曰：「病僧是
J28nB219_p0774a24║個擔板漢。」眾推尊再三，師於臨濟派下指曰：「衡當於
J28nB219_p0774a25║此。」乃臨濟三十世也。是年冬，諸檀護及緇素弟子迎
J28nB219_p0774a26║住石城北山，師額之曰「紫竹林」。乙酉，
J28nB219_p0774a27║清兵下金陵，大將軍豫王企請三次，以疾辭未赴。仲
J28nB219_p0774a28║冬，諸檀那戒子德慧熹等固請弘戒天界寺，師許之。
J28nB219_p0774a29║丙戌，師入院，時受戒者環繞萬指，無不歡喜讚歎，得
J28nB219_p0774a30║未曾有，師之末後聲光赫奕如何也。四月，歸林示疾，
J28nB219_p0774b01║會雲居西堂法璽印持書來迎，師聞之喜甚，即命千
J28nB219_p0774b02║輻乘、妙明願理林中事，登舟歸雲居。適江土戒嚴，舟
J28nB219_p0774b03║不克行，金陵眾檀那治臥輿迎歸竹林。五月初六，命
J28nB219_p0774b04║治齋謝別。千輻乘跽請說偈，師搖手不荅，法璽印繼
J28nB219_p0774b05║請，師震聲喝之。巳刻，師端身趺坐，問曰：「午否？」荅曰：「未。」
J28nB219_p0774b06║繼而復問曰：「午否？」荅曰：「午矣！」遂翛然而逝。傾城士女
J28nB219_p0774b07║持香頂禮三晝夜，時方溽暑，顏色如生。初八辰刻，用
J28nB219_p0774b08║陶器函蓋。其入塔前後，業已敘述，不贅也。銘曰：我聞
J28nB219_p0774b09║師拈，臣奉於君，子順於父。不順非孝，不奉非輔，是曹
J28nB219_p0774b10║洞宗，非臨濟句。正令全提，痛棒打出，是則綱常，煌如
J28nB219_p0774b11║鐘鼓。大哉我師，德隆化溥，性相兼融，宗教並主。流水
J28nB219_p0774b12║高山，牙絃獨撫，賞音者誰？衡陽五乳。我儀師慈，明月
J28nB219_p0774b13║寶璐，我聞師言，彌天法雨。眾生皆病，義不獨瘉，是擔
J28nB219_p0774b14║板漢，敢辭傴僂。威赫香光，孰龍孰虎？樺皮破帽，憑誰
J28nB219_p0774b15║收取？雲居春好，百花無數，安樂橋邊，溪聲未腐。寶慶
J28nB219_p0774b16║不歸，螺江寇阻，石城茫茫，何殊東度？臨寂翛然，是日
J28nB219_p0774b17║正午，振威一喝，萬流截住。咸炬雖炎，何傷玉宇？美哉
J28nB219_p0774b18║斯遷，金堂瓊柱。浩劫濟風，作鎮萬古。
J28nB219_p0774b19║
J28nB219_p0774b20║
J28nB219_p0774b21║雲居顓老和尚語錄後敘
J28nB219_p0774b22║宗師出世，手眼卓絕，袖裏藏鋒，則咳吐掉臂直指祖
J28nB219_p0774b23║師西來大意。第見近時禪學之盛，穎悟之秋，差珍異
J28nB219_p0774b24║寶過眼便識，豈其強硬終自落於群邪？　先雲居顓
J28nB219_p0774b25║老和尚，再來古佛應化，踏翻滄海，豎立精幢，一字一
J28nB219_p0774b26║句又安可與諸方並例？信乎！架長虹而吞巨浪，輒義
J28nB219_p0774b27║學而吐玄津。今觀吾師，上溯憨老人柳巷之見，笑翁
J28nB219_p0774b28║機緣契合，所自來矣！塗毒鼓聲，聞者奔潰。恨予生晚，
J28nB219_p0774b29║親炙座前，蒙師開發，如登寶階，令我夢者覺、忘者憶，
J28nB219_p0774b30║久久磨煉，垢盡翳除，瓣香不能酬其萬一也。茲遇同
J28nB219_p0774c01║安法璽和尚，荷師大法，入草求人，買棹秀州，深追法
J28nB219_p0774c02║乳，重輯師《紫竹林集》若干卷，以付剞劂，俾久遠流通
J28nB219_p0774c03║於世。禾城士宦仰其風而誦，師之錄甚為希有，一段
J28nB219_p0774c04║光明不致使其埋沒也。
J28nB219_p0774c05║康熙乙卯孟夏四月下浣，金明戒弟子真璨拜書。
J28nB219_p0774c06║
J28nB219_p0774c07║
J28nB219_p0774c08║
J28nB219_p0774c09║
J28nB219_p0774c10║
J28nB219_p0774c11║後跋
J28nB219_p0774c12║刪繁取要，法典易為流通；補舊拾遺，禪源不致壅塞。
J28nB219_p0774c13║蓋觀理事相宜，簡備得當之法，由來尚矣！嘗聞我
J28nB219_p0774c14║　憨祖寂後，有親筆《上堂語錄》全稿若干卷，被侍僧心
J28nB219_p0774c15║啟者竊市他方，卒不得見。是知記室無人，不能備全
J28nB219_p0774c16║師道者往往有之。何居吾　顓先老人曾住雲居時，
J28nB219_p0774c17║以《示眾機緣》一冊授印習藏？嗣及老人出山，印亦忘
J28nB219_p0774c18║及齎歸記室。明年，竹林弟子為師刻《錄》，印猶不預。是
J28nB219_p0774c19║時老人忘其所以，將謂此卷已落，無何有矣！又豈知
J28nB219_p0774c20║是年印歸林中特出諸袖耶？老人見而怪問曰：「此吾
J28nB219_p0774c21║思之不得者，子奚來哉？」已而印陳其由，師意大悅。彼
J28nB219_p0774c22║時即欲附刻，因工竣不可，遂命別冊鐫行焉。自是以
J28nB219_p0774c23║來，印游江、楚、吳、越、兩京諸地，或交接於紳士、或探訪
J28nB219_p0774c24║於同袍，每於文房書笈中得見老人親書墨蹟甚多，
J28nB219_p0774c25║凡屬集遺者，輒命抄謄成帙，名曰《竹林遺稿》。然則老
J28nB219_p0774c26║人當時行化，侍從居多，而記室中尚有缺典者，何哉？
J28nB219_p0774c27║豈謂是篇無味，不足記歟？是人無識，不屑教歟？非也。
J28nB219_p0774c28║要知老人說法，筆氣汪洋，摛文不待。至於求贊、求偈、
J28nB219_p0774c29║求諸法語者，來則應之，書則與之。凡此者，多以援筆
J28nB219_p0774c30║成篇，無事落草，故記室中不遑登錄者不知幾許。吾
J28nB219_p0775a01║故於憨祖竊錄之前、觀乎老人遺稿之後，則不能為
J28nB219_p0775a02║記室中人辭其責也已矣！今既有此遺稿，全集兩端，
J28nB219_p0775a03║理合統刻入藏為當也。但思刻貲難搆，閱者易煩，敢
J28nB219_p0775a04║以兩端較參，酌為附藏。或於宗源有係者，即照遺稿
J28nB219_p0775a05║補之；或於語言太贅者，即照全集刪之。〈示眾〉若雲居
J28nB219_p0775a06║等、〈法語〉若晦之明、〈序〉若板的達、〈偈〉若熊給諫，是皆遺
J28nB219_p0775a07║稿補之之類也。〈法語〉若玉空、〈序文〉若衡南、《書》若王思
J28nB219_p0775a08║履、《疏》若經懺等，是皆全集刪之之類也。因以成集，得
J28nB219_p0775a09║二十卷，與之大藏並行，諸經同轉，冀得聲光大播其
J28nB219_p0775a10║前，法化永貽諸後云爾！
J28nB219_p0775a11║時
J28nB219_p0775a12║康熙十五年丙辰歲四月佛誕日，嗣法門人正印謹
J28nB219_p0775a13║識。
J28nB219_p0775a14║紫竹林顓愚衡和尚語錄附卷二十後。
J28nB219_p0775a15║（顓愚和尚語錄附卷，計字捌千九百五個，該銀
J28nB219_p0775a16║　肆兩捌錢六分。信女周門王氏喜助刻，銀貳
J28nB219_p0775a17║　兩。冀薦
J28nB219_p0775a18║　夫主周印官，早生蓮界，速證菩提。
J28nB219_p0775a19║　信士王旋證、張旋琦，信女王氏、鮑氏、周氏共助
J28nB219_p0775a20║　錢柒百五十文，眾信共助銀貳兩四錢，惟願
J28nB219_p0775a21║法化興隆，子孫繁衍。謹意。
J28nB219_p0775a22║康熙十五年四月　　　日。楞嚴藏經坊附板。
J28nB219_p0775a23║　　　　　　　　　　　　浙禾夏維寧梓。）