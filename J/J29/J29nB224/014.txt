J29nB224_p0154a01║嵩山野竹禪師語錄卷十四
J29nB224_p0154a02║
J29nB224_p0154a03║鄂　州參仝門人宗宏　錄
J29nB224_p0154a04║鄂　州龍光門人宗上　潞南州兜率門人宗堅　仝編
J29nB224_p0154a05║雜著
J29nB224_p0154a06║贈高藍隱者
J29nB224_p0154a07║竹雞聲滑滑，隱者深林裏。曉色照谿西，秋風來萬里。
J29nB224_p0154a08║過紫谿菴
J29nB224_p0154a09║夏日人易倦，閒行過紫谿。竹門山靄合，坐聽鷓鴣啼。
J29nB224_p0154a10║金華散步，見海棠盛開，余摘其尤者兩支插於
J29nB224_p0154a11║鬢，大眾見而笑之，因口占以示
J29nB224_p0154a12║室中人岑寂，偶步到華叢。一支才插鬢，語笑對春風。
J29nB224_p0154a13║褱鞏昌府綵繪二居士
J29nB224_p0154a14║登樓褱白公，遙望秋雲疾。處處漁樵歸，石門正落日。
J29nB224_p0154a15║詠梅
J29nB224_p0154a16║寒香初破雪，高潔隔幽谿。堪笑余兼爾，終當巖壑棲。
J29nB224_p0154a17║示申居士受
J29nB224_p0154a18║松寒月欲高，隔塢聞荷香。不識誰家笛，清音細柳旁。
J29nB224_p0154a19║示梅居士鶴
J29nB224_p0154a20║鶴閒松子青，馬亦有追風。鄰翁谿水上，日莫釣魚終。
J29nB224_p0154a21║示曹居士濟
J29nB224_p0154a22║求佛先求心，蓮華掌上開。香風吹不盡，白豪吞日來。
J29nB224_p0154a23║示楊居士謝
J29nB224_p0154a24║聞道不須遲，來朝雪滿頭。忽然骨肉別，如日輕霜休。
J29nB224_p0154a25║示周居士昭
J29nB224_p0154a26║南山松柏裏，亦有白頭翁。昨日過山來，對我理絲桐。
J29nB224_p0154a27║壽張居士存之
J29nB224_p0154a28║嵩山磨古今，白月照無終。圖畫箑頭上，煙雲生不窮。
J29nB224_p0154a29║复李居士相如（附來偈）
J29nB224_p0154a30║聽聽打更鐘，一下复五下。才曉又夕陽，依舊是昨夜。
J29nB224_p0154b01║一更一聲鐘，五更鐘五下。寅卯已天明，子丑是昨
J29nB224_p0154b02║夜。
J29nB224_p0154b03║示王居士令
J29nB224_p0154b04║松囪開澗水，高坐待明月。西北涼風生，翏翏吹白髮。
J29nB224_p0154b05║示江居士汲
J29nB224_p0154b06║江聲夜靜遠，微波生枕上。鄰雞寒欲啼，鼯鼠自來往。
J29nB224_p0154b07║示雷居士嵒
J29nB224_p0154b08║琴在白雲室，孤音逐水流。彈罷焚香坐，松風猶未休。
J29nB224_p0154b09║示欒居士盍
J29nB224_p0154b10║楊柳垂殘月，寒雅醒欲啼。不知何處客，已度板橋西。
J29nB224_p0154b11║示伍居士芔
J29nB224_p0154b12║一衣三十年，高臥白雲岡。如何開卻眼，只見別人忙。
J29nB224_p0154b13║山中四威儀
J29nB224_p0154b14║山中行，谿谿野雲平。古樹生苔蘚，寒猿三兩聲。
J29nB224_p0154b15║山中住，閒看前峰霧。茅屋倚雲隈，好鳥自來去。
J29nB224_p0154b16║山中坐，何須理清課。日用自閒閒，誰管立功過。
J29nB224_p0154b17║山中臥，一枕蒲團破。忽然惺覺來，峰頭日已墮。
J29nB224_p0154b18║示劉居士嚴
J29nB224_p0154b19║道原不在規矩，學又豈關子書。只要心空若月，看華
J29nB224_p0154b20║隨柳幽居。
J29nB224_p0154b21║贈佛果高居士
J29nB224_p0154b22║佛果佛果，如蓮出火。開口見肝，內不著我。祖債佛冤，
J29nB224_p0154b23║一杖擔荷。師子遊行，野干自墮。事事見成，行行回互。
J29nB224_p0154b24║分付宗元，一切莫附。祖代源流，從此屬付。
J29nB224_p0154b25║贈傅居士懷吾
J29nB224_p0154b26║山生奇石，水含秋碧。鳥倦飛而知還，雲無心而出入。
J29nB224_p0154b27║煙光靄靄，谿色羃羃。中有一士，鄰我咫尺。日來亭上，
J29nB224_p0154b28║問我佛理。一劍破頂門，渾身血滴滴。忽然申此手，拍
J29nB224_p0154b29║碎昆侖脊。
J29nB224_p0154b30║示章居士祥宇
J29nB224_p0154c01║死生齊一，凡聖仝廛。揮之即碎，團之即圓。清光滿匊，
J29nB224_p0154c02║明鏡當軒。一條白練，一念萬年。是賓是主，有實有權。
J29nB224_p0154c03║如斯領悟，故曰單傳。且道傳箇甚麼？咄，伶俐漢，休熱
J29nB224_p0154c04║瞞。南海波斯騎石虎，森森拔出珊瑚鞭。
J29nB224_p0154c05║示造周熊總戎
J29nB224_p0154c06║逃禪須子細，不可墮無記。喫飯與穿衣，咳唾與掉臂。
J29nB224_p0154c07║處處契真機，物物明祖意。又須格外觀，莫信人巧譽。
J29nB224_p0154c08║一念如萬年，千差當一致。古之學道流，依之超十地。
J29nB224_p0154c09║若不如是行，徒勞立此志。我雖不識丁，敢言說非義。
J29nB224_p0154c10║情忘體自殊，意絕理自備。應用在臨時，斯道為第一。
J29nB224_p0154c11║示不昧禪人
J29nB224_p0154c12║者一物，那一物。因不該，果不屬。心常明，意常足。不斷
J29nB224_p0154c13║貪，不求福。昭昭然，能照燭。未生前，是何物。
J29nB224_p0154c14║示汝明磨頭
J29nB224_p0154c15║磨推女，女推磨，汝明汝明識者箇。莫滯塗路中，只須
J29nB224_p0154c16║家裏坐。女來執吾役，吾故與女說。毋要論玄機，玄機
J29nB224_p0154c17║終非得。無修無悟人，直此是法則。
J29nB224_p0154c18║示李居士維谷
J29nB224_p0154c19║在家出家，理無差別。一念回光，萬機頓歇。本既無生，
J29nB224_p0154c20║何者受滅。萬年一念，獨超方便。佛說非真，我本無見。
J29nB224_p0154c21║曰男曰女，乃貴乃賤。一念萬年，頓在目前。先天勿用，
J29nB224_p0154c22║何假後天。前後際斷，其道玄玄。玄玄之玅，不涉眹兆。
J29nB224_p0154c23║推倒空王，歸來大笑。
J29nB224_p0154c24║示周居士清
J29nB224_p0154c25║坐如山，行如兕。大丈夫，本乎此。三千年前老釋迦，說
J29nB224_p0154c26║有談空剖真理。非心非佛，在彼在此。中天月正圓，素
J29nB224_p0154c27║景落潭水。
J29nB224_p0154c28║總戎熊居士祈禪銘
J29nB224_p0154c29║禪須實究，道須實落，日用之閒，灑灑脫脫。踢倒淨缾，
J29nB224_p0154c30║豎起麈拂，索我禪銘，乃為是說。畢竟如何？長天一鶚。
J29nB224_p0155a01║示阮居士坤
J29nB224_p0155a02║幾向黃華叱吒，又來白社縱橫。著著玄關莫測，威風
J29nB224_p0155a03║凜凜江城。
J29nB224_p0155a04║示王居士佛身
J29nB224_p0155a05║以身持經，以經束身。夫身與經，誰疏誰親？二如不取，
J29nB224_p0155a06║何妨持經。呵呵，也是平地掘坑。
J29nB224_p0155a07║示黎居士亨
J29nB224_p0155a08║宗亨居士，入佛叢林，歸無上道。了悟佛心，中邊不涉，
J29nB224_p0155a09║亦不閒吟。雖然到此田地，猶是聽人餘音。
J29nB224_p0155a10║示劉居士文進
J29nB224_p0155a11║驀直相逢道不識，廓然無聖語何欺？如今為女重說
J29nB224_p0155a12║破，鳥道歸來早已遲。是甚麼？貓兒尾上繫研椎。
J29nB224_p0155a13║示韓居士世
J29nB224_p0155a14║如何是佛，糞𠂤土塹。衲僧罔措，龍天稱歎。力士骨毛
J29nB224_p0155a15║寒，波旬心膽顫。
J29nB224_p0155a16║示黃居士旭
J29nB224_p0155a17║海印三昧，觸目菩提。毛含巨海，螾吞象犀。修竹囪前
J29nB224_p0155a18║萬竿，山僧只管高棲。
J29nB224_p0155a19║示薛居士遠
J29nB224_p0155a20║天上無彌勒，地下無彌勒。去問拄杖子，向空畫一畫。
J29nB224_p0155a21║良久，云：「總沒交涉。」
J29nB224_p0155a22║示王居士海
J29nB224_p0155a23║昆侖申足，蹋倒海嶽。抹過丹穴，吞卻鸑鷟。露柱笑鐙
J29nB224_p0155a24║籠，此理也端確。
J29nB224_p0155a25║示楊居士奇
J29nB224_p0155a26║梵夾五千餘，字字疏摩訶。中閒一字真，著意便蹉跎。
J29nB224_p0155a27║呵呵，會得奈我何，不會奈爾何。
J29nB224_p0155a28║示陳居士雲
J29nB224_p0155a29║雲從龍，風從虎，五眼六通各自睹。祕魔叉，禾山鼓，五
J29nB224_p0155a30║五還歸二十五。
J29nB224_p0155b01║示宋居士易知
J29nB224_p0155b02║知者見之知，仁者見之仁，易之易之誰與鄰？縱然跳
J29nB224_p0155b03║出者箇，猶是眼中之塵。
J29nB224_p0155b04║示任居士古嵋
J29nB224_p0155b05║黃檗自苦，石密自甘，甘苦不著，各自歸菴。若了此中
J29nB224_p0155b06║旨，何勞五十三？
J29nB224_p0155b07║示貝居士鳳
J29nB224_p0155b08║喫茶者茶，飲酉者酉。上天鷹飛，下地兔走。吾與女，复
J29nB224_p0155b09║何有？猴愁摟頭，狗走抖口。
J29nB224_p0155b10║示王居士融
J29nB224_p0155b11║雅不涅而黔，鶴不浴而白。火盧浪滔天，梵本難為譯。
J29nB224_p0155b12║木人天外高歌，石女谿邊繡刺。
J29nB224_p0155b13║示趙居士珠
J29nB224_p0155b14║如珠走盤，似水就下。一往觀來，何假何借。珠兮珠兮
J29nB224_p0155b15║奈爾何，明朝有意重來麼。
J29nB224_p0155b16║示李居士玉
J29nB224_p0155b17║左也得，右也得。虛空何面，烏本自黑。鴛鴦枕上夢回
J29nB224_p0155b18║時，且道起來何消息。
J29nB224_p0155b19║示楊居士冀
J29nB224_p0155b20║馬能蹄，牛可角。雨下枯回，魚行水濁。物我仝根，佛生
J29nB224_p0155b21║不悖。是謂春溫之華，秋涼之月。
J29nB224_p0155b22║示周居士目
J29nB224_p0155b23║我生天地，天地我子。面目依然，阿誰動止。風吹江海
J29nB224_p0155b24║波紋起。
J29nB224_p0155b25║示陳居士景
J29nB224_p0155b26║禪非禪，道非道，直下了之無不到，百尺竿頭進步人，
J29nB224_p0155b27║坐卻白雲終不玅。
J29nB224_p0155b28║示白居士道
J29nB224_p0155b29║不入虎穴，不得虎子，以喻道人學佛之理，但能勤精
J29nB224_p0155b30║進，自然得道耳。
J29nB224_p0155c01║示曾居士一
J29nB224_p0155c02║天得一，地得一，衲僧有甚閒巴鼻。竹老眉毛任女看，
J29nB224_p0155c03║錯會依然何處覓。
J29nB224_p0155c04║示李居士燿
J29nB224_p0155c05║我心不可得，問之無可說。拋卻鏡華，忘卻水月。莫叫
J29nB224_p0155c06║屈，明朝依舊日東出。
J29nB224_p0155c07║示金居士緯
J29nB224_p0155c08║大道如何，經天緯地。萬象森羅，清光不昧。左右逢原，
J29nB224_p0155c09║切忌眼覷。
J29nB224_p0155c10║示徐居士玉
J29nB224_p0155c11║前三後三，布袋之閒。若也不會，綠水青山。寒山逢拾
J29nB224_p0155c12║得，攜手笑破顏。
J29nB224_p0155c13║示陳居士薊
J29nB224_p0155c14║有家無家，二俱不立。路上人披衰，田中人頂笠。疑殺
J29nB224_p0155c15║瓠子東瓜，笑倒石頭瓦礫。
J29nB224_p0155c16║示楊居士轍
J29nB224_p0155c17║父母未生，女是阿誰？父母生後，何悟何迷？咄！撞著白
J29nB224_p0155c18║額大蟲須打殺，莫待貓兒狗子疑。
J29nB224_p0155c19║示曾居士學
J29nB224_p0155c20║道無言說，曾子一唯。門人詰之，忠恕而已。若是衲僧，
J29nB224_p0155c21║未敢相許。
J29nB224_p0155c22║示周居士維新
J29nB224_p0155c23║聖不得名，凡不得狀。掌碎虛空，何名實相。住住聽吾
J29nB224_p0155c24║言，莫要喫人棒。
J29nB224_p0155c25║示李居士惟
J29nB224_p0155c26║洞山有麻，曹山有酉。趙州喫茶，子湖看狗。慈雲無說，
J29nB224_p0155c27║拈匙弄帚。有問西來意，拾起驀打口。
J29nB224_p0155c28║示唐居士本
J29nB224_p0155c29║道不屬知，不屬不知。及乎有知，何異無知。認取孃生
J29nB224_p0155c30║舊面皮，勿待霜月落前谿。
J29nB224_p0156a01║示脫塵飯頭
J29nB224_p0156a02║炊脫粟，供頭陀。雪峰覆卻盆，南泉打破鍋。飯裏有蟲
J29nB224_p0156a03║有砂麼？
J29nB224_p0156a04║示羅居士欽
J29nB224_p0156a05║不是心佛不是物，明明指人也叫屈。南泉蘆菔頭，不
J29nB224_p0156a06║是相仿佛。翠竹青青，黃華鬱鬱，切不可認作佛。
J29nB224_p0156a07║示譚道人谷
J29nB224_p0156a08║山深臧雲，水清含物。喚作吾心，孤負先佛。者裏只須
J29nB224_p0156a09║分明，免得後時叫屈。
J29nB224_p0156a10║示葛居士樵
J29nB224_p0156a11║對一說，倒一說，深恨睦州拶折腳。忽然識得者些兒，
J29nB224_p0156a12║好把葛藤盡拋卻。盡拋卻，開眼也著，合眼也著。
J29nB224_p0156a13║示張居士注
J29nB224_p0156a14║如人飲水，冷熱自知。此是直說，不必生疑。豎起拂，云：
J29nB224_p0156a15║「看取令行時。」
J29nB224_p0156a16║示張居士貞
J29nB224_p0156a17║真實說，無閒歇，虛空咬爛須彌舌。天下覓醫人，驢年
J29nB224_p0156a18║覓不得。
J29nB224_p0156a19║示李居士止
J29nB224_p0156a20║止止不須說，此意人難知。竹篦打三十，依舊卻生疑。
J29nB224_p0156a21║呵呵，此事不須疑。
J29nB224_p0156a22║示葉居士饒
J29nB224_p0156a23║此眾無支葉，惟有諸真實。筠袁虔吉，頭上插筆。此意
J29nB224_p0156a24║如何？舉心即失。
J29nB224_p0156a25║示左居士立
J29nB224_p0156a26║千朱柏，萬章松，閒觀春綠綠重重。如來面孔何常別，
J29nB224_p0156a27║好向峰頭識此容。
J29nB224_p0156a28║示陳居士釋
J29nB224_p0156a29║功德天，黑暗女，有知主人俱不取。綠竹黃華別樣春，
J29nB224_p0156a30║曹谿衣缽何須數。
J29nB224_p0156b01║示吳居士述
J29nB224_p0156b02║日出作，日入息，鋤柄舉來人不識。卻向他家覓指歸，
J29nB224_p0156b03║焉知費盡心頭力。
J29nB224_p0156b04║示李居士和
J29nB224_p0156b05║雪峰毬，石霜鎖，俱胝一指，雲門話墮。長松五石更新
J29nB224_p0156b06║鮮，將心解會卻不可。
J29nB224_p0156b07║示周居士宣
J29nB224_p0156b08║一句明，三句透，不必重重求講究。呼奴喚婢識家風，
J29nB224_p0156b09║何曾一事落人後。
J29nB224_p0156b10║示楊居士益
J29nB224_p0156b11║知之眾玅門，知之眾禍門，忽然知字都忘卻，水送扁
J29nB224_p0156b12║舟過別村。
J29nB224_p0156b13║示梁居士震
J29nB224_p0156b14║半壁關中百二，名楊六詔江山。駸駸良驥嘶月，又向
J29nB224_p0156b15║松門學閒。
J29nB224_p0156b16║薦劉道人
J29nB224_p0156b17║生以不生生，死以不死死。死生如轉圜，佛性何終始。
J29nB224_p0156b18║只恐不自知，去來終不已。勞勞三界中，苦樂如拘豕。
J29nB224_p0156b19║幸爾遇梁城，聽吾說深旨。雖未大休歇，頗亦識知止。
J29nB224_p0156b20║此日复何言，言之不相似。撲破無明敢，何物可為累。
J29nB224_p0156b21║讀《升菴外集》載佛經有云：「樂行不如苦住，富客
J29nB224_p0156b22║不如貧主。」又見《洞山語錄》「破鏡不重照，落華
J29nB224_p0156b23║不上支。」絕似唐人樂府，因書其後。
J29nB224_p0156b24║星泥兩未形，是中何為主。苦樂既累吾，安知眾父父。
J29nB224_p0156b25║鏡破照非無，華隕香還吐。寄言詞人知，至道切須取。
J29nB224_p0156b26║書石刻金剛經後
J29nB224_p0156b27║劉公維巡撫雲南時，刻金剛於石，使士民傳誦，意在
J29nB224_p0156b28║俾南人知有佛。公去，袁公懋功來，下車之初，知劉舊
J29nB224_p0156b29║有石刻金剛，即使人求之。人以殘闕進，公歎曰：時日
J29nB224_p0156b30║未遠，損蠹乃爾。命工補全印出，复裝潢之，遍送仝事。
J29nB224_p0156c01║烏乎！故君子莫大與人為善，則二公以之。歲某月日，
J29nB224_p0156c02║額駙衛公得一本以示余，且謂余曰：「二公之好佛，不
J29nB224_p0156c03║在楊、李下，師不一言發明之，無乃忘人功乎？」余唯唯，
J29nB224_p0156c04║遂成一頌：鏡水無心能鑒物，金剛有種豈微功。太虛
J29nB224_p0156c05║仝壽傳難盡，高閣經聲落曉風。
J29nB224_p0156c06║喜雨
J29nB224_p0156c07║支上有鳴鳩，梁上有栖燕。蜚時各自蜚，雨下雙不見。
J29nB224_p0156c08║山囪苦炎熱，忽然涼生殿。遙天青冥開，江色淨如練。
J29nB224_p0156c09║從軍行
J29nB224_p0156c10║余生胡不辰，才壯驅入塞。爺孃苦號啼，別時肝腦碎。
J29nB224_p0156c11║王事未有程，此心焉可背。磨刀隴上水，憯雲忽生代。
J29nB224_p0156c12║明日鬥旂旛，天地為之晦。
J29nB224_p0156c13║毗盧閣告成，詩以謝兩序
J29nB224_p0156c14║嵩山古瓦薶蘚荒，煙流水去千秋涼，庭樹蒼蒼鶴栖
J29nB224_p0156c15║老，囪外雲深白日長。北來老僧手有力，芟艸除礫洗
J29nB224_p0156c16║宮牆，未還舊觀此僧去，余來四載猶暴霜。鱗瓦蜚碧
J29nB224_p0156c17║星日礙，嘲風似磨閶闔旁，水藻丹黍妒華木，青黑烏
J29nB224_p0156c18║雀正蹌蹌。鍾鼓逢逢傳萬壑，高風欲下落天香，畫棟
J29nB224_p0156c19║雕甍何人力？夙興夜寐眾劻勷。我烹白泉先春艸，更
J29nB224_p0156c20║燒龍麝排高堂，白黑三百咸歌舞，歌斯哭斯曆永昌。
J29nB224_p0156c21║峨嵋山月歌
J29nB224_p0156c22║峨嵋山高入青天，白月蜚來半山前，月照空山夜如
J29nB224_p0156c23║雪，山搖空月艸如煙。老僧禿髮騎雲出，眉豪垂銀深
J29nB224_p0156c24║拂肩，此時顧我似有說，回首看月心不然。峨嵋山高，
J29nB224_p0156c25║高入青天，山月莫逆，歌以永年。
J29nB224_p0156c26║和于公薄斂歌
J29nB224_p0156c27║南海珠還雲州守，高呼青天民父母。啼饑號寒獨關
J29nB224_p0156c28║心，一歲兩歲饒歌酉。于公于公真賢牧，賣劍使人盡
J29nB224_p0156c29║買犢。我歌未終惠風生，徐徐出自龔黃屋。虎走蝗蜚
J29nB224_p0156c30║又收䅘，村村童叟歌莫來。只恐君王不借寇，詔下奪
J29nB224_p0157a01║我將相才。
J29nB224_p0157a02║佛事
J29nB224_p0157a03║固山何公請為元旦初貞喇嘛入龕。秋風吹斷北山
J29nB224_p0157a04║霞，此日松杉叫白雅，報道故人兜率去，香雲靄靄落
J29nB224_p0157a05║平沙。恭惟喇嘛禪師塞北柱石、秦西名緇，宗戒定於
J29nB224_p0157a06║中年、刱伽藍於晚歲，心空及第，語默絕離，微道振中
J29nB224_p0157a07║華，才名稱善慧，正宜開導，何期潛煇？正恁麼時，如何
J29nB224_p0157a08║是他受用一句？莫道從今無覓處，金光龕裏應跏趺。
J29nB224_p0157a09║下火。舉火苣，云：「無手行拳，拳畢竟滅；執相說法，法畢
J29nB224_p0157a10║竟邪。如今喇嘛禪師既恁麼來、又恁麼去，畢竟絕去
J29nB224_p0157a11║來相。三處恁麼，畢竟如何是助伊火光三昧底句？」擿
J29nB224_p0157a12║火苣，云：「攃手歸家人自在，紅盧放出白豪來。」
J29nB224_p0157a13║乳峰院主起骨。「古者道：『向紅盧裏段過來底，雖未精
J29nB224_p0157a14║細，然亦可作得一箇器皿。』如今者漢向者盧子裏和
J29nB224_p0157a15║皮骨都段過了，且道成得箇甚麼器皿？」以杖敲骨，云：
J29nB224_p0157a16║「煉得身形似鶴形，別是金剛不壞體。」
J29nB224_p0157a17║梁山明和尚訃至，挂真云：「固陵大樹錦江摧，一代宗
J29nB224_p0157a18║盟去不回，留得巫山三峽月，清煇夜夜向囪來。」乃以
J29nB224_p0157a19║手指真，召眾云：「者便是世大父底面目，見在者裏，為
J29nB224_p0157a20║甚卻道大樹摧去不回？」便燒香云：「一度椎胸一度恨，
J29nB224_p0157a21║青山綠水也多哀。」
J29nB224_p0157a22║蘇州浮師翁凶問至，挂真舉哀，云：「三十年呵佛罵祖，
J29nB224_p0157a23║欲得一箇半箇交代缽袋子，此我大父為法求人底
J29nB224_p0157a24║心也。如今和性命都落在不肖慧手裏，要教他上天
J29nB224_p0157a25║也在不肖慧，要教他入地也在不肖慧。大眾！且道以
J29nB224_p0157a26║何為驗？」插香，云：「哀！哀！」
J29nB224_p0157a27║為阿思哈哈番明宇李公下火。「鵲印搖邊月，丈夫吐
J29nB224_p0157a28║气揚眉；龍旂掣海雲，英雄囚首喪膽。聳賢冠於凌煙
J29nB224_p0157a29║閣，題銅柱於瘴癘鄉。此大丈夫事，非庸才可能為也。
J29nB224_p0157a30║雖然，如今收功一句又作麼生？」攛下火苣，云：「馮君莫
J29nB224_p0157b01║話封侯事，一將功成萬骨枯。」
J29nB224_p0157b02║為王秉和居士下火。「者居士生平子女玉帛中而不
J29nB224_p0157b03║染著，可謂蓮華淨也；生平絃索歌笑中而不取著，可
J29nB224_p0157b04║謂白月高也。若較衲僧門下，卻也做得半箇衲僧，所
J29nB224_p0157b05║以三十夜到來撩起便行，不待呻吟枕席然後脫也。
J29nB224_p0157b06║雖然，百尺竿頭須進步，十方世界見全身。」
J29nB224_p0157b07║為蝦撓公下火。「雕弓抱月，守在四方，畫旂翻雲，雄稱
J29nB224_p0157b08║一劍，取功名如拾芥，卻勁敵若摧枯，此下幃學劍之
J29nB224_p0157b09║效也。正當此時，公既捐館，人亦銜涕，且道香薪積山
J29nB224_p0157b10║如何助他發燄？」遂攛下云：「莫只火中稱安樂，回頭須
J29nB224_p0157b11║識舊家鄉。」
J29nB224_p0157b12║銘
J29nB224_p0157b13║元旦初貞喇嘛塔銘
J29nB224_p0157b14║謹按狀：喇嘛名元旦，初貞族蒙古之後，生萬曆甲寅。
J29nB224_p0157b15║才成童，便有棄俗意。未幾，父母相繼而逝，故喇嘛得
J29nB224_p0157b16║躡屩四方矣。初，喇嘛為山海步將，有仁心，凡得俸，必
J29nB224_p0157b17║分而周急，人人常比為叔牙。崇禎丁丑，年二十四，忽
J29nB224_p0157b18║告固山何公、纛章京巴公曰：「四大苦空，洵亦無常，塵
J29nB224_p0157b19║網不於此時裂之，真不知死之將至云耳。」二公憐而
J29nB224_p0157b20║許之。己卯春，禮沈陽元旦講素為師，素授以鬱多羅
J29nB224_p0157b21║僧，專學律部。素見學有日益，乃歎曰：「佛日重光，舍子
J29nB224_p0157b22║其誰乎？」甲申，年三十一，上首羅卜臧招度擺求講《梵
J29nB224_p0157b23║網》、《四分》，聽者無不服膺，自此講誦不輟。常讀《法華》，至
J29nB224_p0157b24║〈藥王本事品〉，即以香水沐臂，爇指供佛，而神色不少
J29nB224_p0157b25║變。順治壬辰，年三十九，至西海謁噠哪喇嘛公。公知
J29nB224_p0157b26║法器，即授以僧伽黎，俾廣佛化。旋奉王旨，於西寧塔
J29nB224_p0157b27║耳寺飯僧，約萬數。明年，來漢中，刱寶林寺，造西方三
J29nB224_p0157b28║聖，各丈餘，糝以金屑，巍峨壯麗，而漢中人睹相發願
J29nB224_p0157b29║往生者，到今不絕。康熙癸卯夏，來滇禮雞足，將欲還，
J29nB224_p0157b30║二公堅留，駐錫雲南東郭之五靈。五靈舊為城東巨
J29nB224_p0157c01║剎，年來失人，遂至坍圮。喇嘛駐錫不二年，即煥然改
J29nB224_p0157c02║觀。复建閣五楹，貯貝葉一臧，皆裝潢精奇。丙午某月
J29nB224_p0157c03║某日，誡眾曰：「勤儉廉退，釋子大節。若肆奢侈，不如流
J29nB224_p0157c04║俗也。世界無常，真如幻泡。吾徒不勤學業，虛喪光陰，
J29nB224_p0157c05║寧不惜哉！」雖示微恙，應對如常。於某日端身正坐，舉
J29nB224_p0157c06║手掜印，奄然蟬蛻。二公與眾章京大慟承服，以師禮
J29nB224_p0157c07║事之。留三日，始茶毗。柩之所至，觀者如市。二公請余
J29nB224_p0157c08║主喪事。既闍維，得設利百許。二公聞於王，王加歎不
J29nB224_p0157c09║已。捐金以助佛事，建塔於寺之左。塔成，二公徵銘於
J29nB224_p0157c10║余。余曰：「喇嘛與余交雖未久，然常以拈華微笑之意，
J29nB224_p0157c11║與達磨宗旨詰之，喇嘛酬對不爽。又常向余言生卒
J29nB224_p0157c12║所歷之事，似以余為法門骨肉。則今日之銘，於義可
J29nB224_p0157c13║卻乎？」乃原其始而銘之曰：神廟在御，至人生焉。顛毛
J29nB224_p0157c14║始[恭-共+(束-木+大)]，有志出廛。為王執殳，鎮靜烽煙。仁心可匊，千夫
J29nB224_p0157c15║歡然。既告以歸，袈裟半肩。講誦刱造，西北人傳。末後
J29nB224_p0157c16║事畢，如蛻新蟬。聳動官庶，哭踊聯翩。建塔五靈，永基
J29nB224_p0157c17║萬年。
J29nB224_p0157c18║淮仙先生墓銘
J29nB224_p0157c19║文章百世，道亦可師。余嗟先生，來非其時。上自堯舜，
J29nB224_p0157c20║下及昭代。鑿為一書，千流可匯。亦誅既死，殫發幽光。
J29nB224_p0157c21║大業未終，先生隕亡。八尺未封，二十九年。二子悲號，
J29nB224_p0157c22║涕淚漣漣。有女一人，已擇佳婿。二氏向祀，無敢曰戾。
J29nB224_p0157c23║長君問余，請為銘之。以勒貞石，千秋永斯。
J29nB224_p0157c24║行實
J29nB224_p0157c25║康熙壬寅，慈玉僧統將嵩山眾護法命來，師既受之，
J29nB224_p0157c26║十二月到院。明日，黑白千人，欲聞師行腳，因命坐，乃
J29nB224_p0157c27║從容告曰：「慧，渝州長壽葉氏子，生熹宗癸亥三月五
J29nB224_p0157c28║日。葉氏自先大父至慧，三世皆業耕，閒有入塾，不過
J29nB224_p0157c29║認字便了。國家從天啟元祀，賊破渝州，歷思宗甲申
J29nB224_p0157c30║二十四年，蜀東西、巴南北，田廬父兄，燒戮殆盡。慧既
J29nB224_p0158a01║遭亂，適父母俱亡，孤身南避黔州，遇仝鄉緇衣者，話
J29nB224_p0158a02║及離亂之事，不覺泫然泣下。數日，因商南丹，忽自覺
J29nB224_p0158a03║曰：『吾鄉父老，今無一存，我獨存者，豈非天欲我為好
J29nB224_p0158a04║事邪？當此大劫，不自回觀，真癡矣。』乃脫下俗服，誓曰：
J29nB224_p0158a05║『如不即出家，有如父老。』乃謁東明曉師剃落，名福慧，
J29nB224_p0158a06║字思修，日惟禮佛持經，如是三年。壬辰春，有雪林者，
J29nB224_p0158a07║來自平越，時慧客寓獨山之天竺菴，因問：『禪師何來？』
J29nB224_p0158a08║林曰：『某在平越龍門為磨頭，尚未具戒，來此募衣，今
J29nB224_p0158a09║冬欲納戒耳。』慧曰：『龍門和尚，尋常教人習何事？』林曰：
J29nB224_p0158a10║『教人精進道業，脫離生死。』慧曰：『捷要一兩語，可得聞
J29nB224_p0158a11║乎？』林曰：『觀公此問，意亦可嘉，何不要包，自去問和尚？
J29nB224_p0158a12║某雖記得數則因緣，終是糟粕。』慧見林語頗異，因求
J29nB224_p0158a13║攜往。及到龍門，三月二日也，因告香期近，不得即見。
J29nB224_p0158a14║越十日，始得晉謁。和尚問：『何來？』慧曰：『獨山。』又問：『何處
J29nB224_p0158a15║人？』慧曰：『洛溫。』又問：『幾時離彼？』慧曰：『永曆初。』又問：『因何
J29nB224_p0158a16║到者裏？』慧舉與雪林之語，對未終，和尚便喝出。慧維
J29nB224_p0158a17║時忖之：『和尚怪我邪？』去告嬾兄玄知客，嬾曰：『你向者
J29nB224_p0158a18║裏疑去。』慧愈疑駭。時本兄明教授在遵義歸，慧又告
J29nB224_p0158a19║本，本曰：『兄亡入叢林，便欲理許大事也。』未久，和尚遷
J29nB224_p0158a20║萬壽，慧去求開示，和尚示以平實，末教參：萬法歸一，
J29nB224_p0158a21║一歸何處？慧方有箇信意。因與嬾民、本源、隱居、開石、
J29nB224_p0158a22║石芝、梅隱、梅孰、遜岳諸兄十八人打七，未有入路。是
J29nB224_p0158a23║歲癸巳，慧與大雲長兄、海雲仲兄等二百人納戒畢，
J29nB224_p0158a24║辭回獨山。未幾，和尚遷聖恩，慧又約聽松、覺蓮同往，
J29nB224_p0158a25║因求燒茶供眾，和尚許之。一日與別，南往鎮遠，路上
J29nB224_p0158a26║亦如死人，忽過谿，不覺口念萬法歸一，才舉首時，便
J29nB224_p0158a27║識得者事原來在者裏，方知和尚喝出，與嬾、本二兄
J29nB224_p0158a28║相為處。歸見和尚，和尚曰：『女參得禪也。』後因看南泉
J29nB224_p0158a29║問知頭陀云：『女名甚麼？』曰：『宗知。』泉曰：『知不到處作麼
J29nB224_p0158a30║生？』宗知曰：『切忌道著。』泉曰：『灼然！知不到處切忌道著，
J29nB224_p0158b01║道著則頭角生。大丈夫須向異類中行。』於此又不知
J29nB224_p0158b02║落處。一日見僧問和尚：『如何是異類中行事？』和尚曰：
J29nB224_p0158b03║『與我擎凳子來。』僧擎至，理前問，和尚示以偈曰：『山僧
J29nB224_p0158b04║擎凳子，漫道闍黎擎；若謂闍黎擎，依舊可憐生。』慧聞
J29nB224_p0158b05║始到平妥，便著衣上方丈禮拜曰：『前來異類中行事，
J29nB224_p0158b06║慧會也。』和尚曰：『女如何會？』慧趨出，和尚曰：『未在。』慧复
J29nB224_p0158b07║回頌曰：『春眠不覺曉，處處聞啼鳥。夜來風雨聲，華落
J29nB224_p0158b08║知多少？』和尚休去。明年甲午，惺一照兄、含容德兄將
J29nB224_p0158b09║長松命來敦請，和尚不得已應之，因命嬾兄與慧先
J29nB224_p0158b10║往。是歲結冬，擢慧維那。開堂日，慧出問：『禹門千尋浪，
J29nB224_p0158b11║誰是化龍回？』和尚曰：『浪頭赤鬣自分曉。』慧曰：『恁麼則
J29nB224_p0158b12║蜚躍去也。』和尚曰：『俊哉衲子！』慧禮拜。又一日，慧出豎
J29nB224_p0158b13║拳曰：『者是第幾機？』和尚曰：『放下好也，免得喫棒。』慧畫
J29nB224_p0158b14║一畫，和尚曰：『自領去。』又一日，慧出問：『欲領一棒，師意
J29nB224_p0158b15║如何？』和尚曰：『教你喪身失命。』慧曰：『恰好。』和尚曰：『甚麼
J29nB224_p0158b16║年閒得活？』慧曰：『鐵牛耕轉昆侖去，瞎驢嘶破太虛回。』
J29nB224_p0158b17║和尚曰：『瞻前顧後。』又一日，慧向前展具，卻云：『也不消
J29nB224_p0158b18║得。』便收起。和尚豎起拂子，慧曰：『渾然含理事，何用歷
J29nB224_p0158b19║三祇？』和尚复豎起拂子云：『者箇用得恁麼快。』慧禮拜。
J29nB224_p0158b20║又一日，慧出問曰：『第一訣，獨立庭前雪時如何？』和尚
J29nB224_p0158b21║曰：『寒殺只宜寒殺。』慧曰：『第二訣，烏龜吞卻月時如何？』
J29nB224_p0158b22║和尚曰：『皎皎只宜皎皎。』慧曰：『第三訣，今時全漏洩時
J29nB224_p0158b23║如何？』和尚曰：『可惜只宜可惜。』慧曰：『恁麼則踢碎西河
J29nB224_p0158b24║師子窟，裂破汾陽萬古秋去也。』和尚曰：『莫易開終始
J29nB224_p0158b25║口好。』又一日，慧與端居泰兄、岳樵崇兄入室，和尚以
J29nB224_p0158b26║杖畫十字，慧曰：『好不識羞。』和尚复畫卍字，慧乃行，和
J29nB224_p0158b27║尚便打一棒。制終，辭回省師，和尚送以偈曰：『龍門一
J29nB224_p0158b28║曲別宮商，三峽流泉韻自長。分付還鄉須保愛，肚皮
J29nB224_p0158b29║篾束白雲岡。』因更字野竹。乙未秋，和尚遣開石意監
J29nB224_p0158b30║院复淮國公書，因聞和尚有慶陽王要住龍門命，又
J29nB224_p0158c01║有仁和侯要住開聖命，因束裝與開兄往長松，遇和
J29nB224_p0158c02║尚著笠曳杖赴龍門，請慧隨行。一日，忽與弟兄失歡，
J29nB224_p0158c03║又辭歸。丙申，再見和尚於荊南開聖。丁卯，再見和尚
J29nB224_p0158c04║於長松。閏五月朔，和尚撰《曹谿正脈記》一軸，曰：『相逢
J29nB224_p0158c05║一笑見平生，眼去眉來意盡呈。聖箭室中拓贈女，兒
J29nB224_p0158c06║孫四海可橫行。』密召入室，屬曰：『女之見諦頗好，只是
J29nB224_p0158c07║學不逮耳。山僧欲留女身邊，然亂離未已，恐不能保
J29nB224_p0158c08║長居。女將去住山，不可疾走出人前。』慧力辭不獲，遂
J29nB224_p0158c09║禮拜，作偈六章辭行。時友人欲禮雞足，便相約入滇。
J29nB224_p0158c10║不期此中王公當事、眾護法推慧出來，致有開堂之
J29nB224_p0158c11║事，五六年來纏綿八剎之命。然慧無學，又兼離師太
J29nB224_p0158c12║早，一回忖之，一回慚恧。眾兄欲聞慧行腳，只得將從
J29nB224_p0158c13║前之事告之，至於多少敗闕，不能盡說。如諸兄再問
J29nB224_p0158c14║慧受用一句，慧只得也道箇：『上來所供并是詣實。』」
J29nB224_p0158c15║嵩山野竹禪師語錄卷十四（終）
J29nB224_p0158c16║
J29nB224_p0158c17║　（康熙八年夏重刻
J29nB224_p0158c18║　嵩山語錄一部，計一十四卷。
J29nB224_p0158c19║　　板臧浙江嘉興府楞嚴寺
J29nB224_p0158c20║　　經坊）