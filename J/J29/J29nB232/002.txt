J29nB232_p0313c01║天王水鑑海和尚住金粟語錄卷二
J29nB232_p0313c02║嗣法門人原哲、原璨等編
J29nB232_p0313c03║行狀
J29nB232_p0313c04║金粟費隱容和尚行狀
J29nB232_p0313c05║師諱通容，號費隱，閩之福清何氏子。生而挺異，舉止
J29nB232_p0313c06║不凡。六歲入鄉校，授讀魯論諸書，輒自口中喃喃，儼
J29nB232_p0313c07║若偈語梵聲，識者知其為出世之器也。十四歲，二親
J29nB232_p0313c08║繼器，師哀悼無已，遂詣三寶寺，禮慧山祝髮，躬親眾
J29nB232_p0313c09║務，無間晷刻，如是者三年。十六歲，與青林友人共住，
J29nB232_p0313c10║朝暮盤桓此事。偶登鼓山喝水嵒，口占曰：「嵒上艸色
J29nB232_p0313c11║肥，嵒下水流急，策杖上嵒顛，山空人獨立。」頻伽在㲉，
J29nB232_p0313c12║音自不同，虎生三日，氣已吞牛矣。十九歲，每與青林
J29nB232_p0313c13║對機，曾無話墮，林對眾曰：「此公譬如畫龍，若一點睛，
J29nB232_p0313c14║便當飛去。」是時師乃起參方之志。首謁壽昌無明禪
J29nB232_p0313c15║師，舉所參無字請決，明曰：「任汝恁麼看。」於是力參無
J29nB232_p0313c16║字。旬餘，值明陞座，見一僧出眾對機，愈益奮勵，不遑
J29nB232_p0313c17║寢食。忽一日，身世俱空，話頭脫落，排闥入方丈，曰：「今
J29nB232_p0313c18║日看破和尚家風了也。」明曰：「你有甚見處？」師即喝，明
J29nB232_p0313c19║曰：「是事不恁麼。」師繞一匝，明曰：「祇如世尊拈華，意旨
J29nB232_p0313c20║如何？」師拂袖出。次參博山無異禪師，取道天龍，適異
J29nB232_p0313c21║亦寓天龍，師見即問：「步來？車來？」異曰：「你管我作麼？」師
J29nB232_p0313c22║曰：「不涉途路，要和尚道。」異不理，師又問：「至道無難，唯
J29nB232_p0313c23║嫌揀擇，是如何？」異曰：「我行路辛苦，不能為汝道。」師曰：
J29nB232_p0313c24║「和尚今日被蕅絲牽倒了也。」茶次，又問：「師唱誰家曲？
J29nB232_p0313c25║宗風嗣阿誰？」異曰：「汝那裏學者虛頭來？」師將異連座
J29nB232_p0313c26║一推，幾乎倒地。異徵師所自，師述見壽昌因緣，異曰：
J29nB232_p0313c27║「一箇棺材，兩箇死漢。」師乞指決，異教參話頭，隨至博
J29nB232_p0313c28║山。未幾，謁湛然禪師於雲門。湛問：「汝那裏來？」師豎扇。
J29nB232_p0313c29║湛曰：「德山因甚不會末後句？」師一喝。湛曰：「莫掠虛好。」
J29nB232_p0313c30║師曰：「今日親見和尚。」至匡廬，見憨山大師。問：「古人道：
J29nB232_p0314a01║『離心意識參，絕凡聖路學。』意旨如何？」山曰：「待汝離卻
J29nB232_p0314a02║心意識，向汝道。」師一喝。山曰：「者箇後生弄觜。」師曰：「要
J29nB232_p0314a03║且無人證明。」便出。二十五歲，作偈見志曰：「吾年二十
J29nB232_p0314a04║五，氣海吞佛祖。不過古人關，豈蹋今時路。」有閩僧定
J29nB232_p0314a05║林，于眾前稱師推倒無異，喝散憨山。師應聲曰：「天下
J29nB232_p0314a06║衲僧做一擔擔。」眾皆譁然稱善。十餘年，雖遊歷洞下
J29nB232_p0314a07║諸老之門，咸蒙賞識。但自覺本分上不甚相應，每趺
J29nB232_p0314a08║坐自傷，不覺泣下。偶慧輪僧持密雲悟和尚龍池語
J29nB232_p0314a09║錄至，師展閱，歎曰：「者老漢有大過人處，必能為我了
J29nB232_p0314a10║事。」一日，聞悟赴天台，憩吼山。師冒雨往見。問：「覿面相
J29nB232_p0314a11║提事如何？」悟以番菩提珠劈頭便打。師曰：「錯。」悟又打。
J29nB232_p0314a12║師盡力一喝。悟祇打。師祇喝。至第七打，師頭顱幾裂。
J29nB232_p0314a13║所有伎倆知解，泮然冰釋。乃對悟曰：「我識汝是臨濟
J29nB232_p0314a14║兒孫，請坐。」悟坐定，師翻身將悟拄杖打悟三下，曰：「汝
J29nB232_p0314a15║佛法元來如此。」持拄杖便行。悟曰：「且來，且來。」師不顧。
J29nB232_p0314a16║悟隨步奪回拄杖，打師一下。師曰：「看破了也。」是年乃
J29nB232_p0314a17║熹廟天啟二年，師三十歲也。次年，掩關于姚江陳賢
J29nB232_p0314a18║嶺。自是日用知見，如布袋盛錐子，一一露出。感悟和
J29nB232_p0314a19║尚法乳之恩，乃修通法嗣書上通玄。悟手復嚴正，師
J29nB232_p0314a20║資氣分水乳之合。師出關往見，悟問：「熏風自南來，殿
J29nB232_p0314a21║閣生微涼，汝作麼生會？」師曰：「水向石邊流出冷，風從
J29nB232_p0314a22║華裏過來香。」悟曰：「離此又作麼生？」師曰：「放和尚三十
J29nB232_p0314a23║棒。」悟曰：「除卻棒又作麼生？」師即喝，悟曰：「喝後聻？」師曰：
J29nB232_p0314a24║「更要重說偈言？」悟休去。師歸閩，上博山禪師書曰：「夫
J29nB232_p0314a25║人出世主張宗門，須是超方眼目、具嚴大手段，始不
J29nB232_p0314a26║負達摩西來單傳直指之風，亦不昧此道堂皇闊略
J29nB232_p0314a27║不是邊隅，故撥火明道、開田說法，乃至亂艸邊、钁頭
J29nB232_p0314a28║下皆有舉揚此道者，豈例授以死工夫為然哉？竊為
J29nB232_p0314a29║單傳之道貴在直指，宋元以還幾死繩墨，不是河南
J29nB232_p0314a30║提唱公案，便是江西死看話頭，而臨時指點、當機契
J29nB232_p0314b01║證竟無聞焉。」師在菩提珠下翻身，悟得祖師活意，眼
J29nB232_p0314b02║目精明、機用超卓，反觀從前所遊爐𩍁咸成死法，故
J29nB232_p0314b03║無論是聖是凡、是長是幼，當頭一拶令伊別有生機。
J29nB232_p0314b04║三十三歲至茶洋山構菴棲止，山最幽僻，時聞山魈
J29nB232_p0314b05║虎狼之聲，一住三載。時悟和尚住金粟，湖海畢集，以
J29nB232_p0314b06║書召師激勵學者，且云：「亦可了彼此未完公案耳。」師
J29nB232_p0314b07║復曰：「大丈夫兒豈因一幅紙波波挈挈不自休息乎？」
J29nB232_p0314b08║是年，迻鼓山編茅曰別峰，復住三載。悟再召師至金
J29nB232_p0314b09║粟，立為西堂，師辭。一晚，索熏風自南來頌，師呈曰：「匝
J29nB232_p0314b10║匝熏風正令機，通身觸著冷無依，分明一句離情謂，
J29nB232_p0314b11║教我如何舉似伊？咄！須著眼，莫遲疑，好看當人額下
J29nB232_p0314b12║眉。」悟曰：「描也被汝描成，畫也被汝畫就，祇如描也描
J29nB232_p0314b13║不成，畫也畫不就，汝又作麼生？」師便出。明年歸閩，福
J29nB232_p0314b14║清緇白請悟住黃檗，懇師介紹，復至金粟，始就西堂
J29nB232_p0314b15║職。又明年，隨赴黃檗，悟上堂曰：「隻葉片舟泛海中，乘
J29nB232_p0314b16║風來到福城東，洪波浩浩無餘事，只作拋綸擿釣翁。
J29nB232_p0314b17║還有衝浪金鱗麼？出來相見。」師以坐具覆頂曰：「會麼？」
J29nB232_p0314b18║悟打曰：「一釣便上。」師一喝歸眾。是秋七月望日，悟陞
J29nB232_p0314b19║座，特以源流衣拂付師焉。壬申，悟赴育王，召師主金
J29nB232_p0314b20║粟，師辭，以居山為念。癸酉，福清士紳以黃檗萬福禪
J29nB232_p0314b21║寺起師開法，師就之入院。上堂，禪衲雲臻，始一香拈
J29nB232_p0314b22║出以供悟和尚。時悟以師為傑出臨濟，而師亦以法
J29nB232_p0314b23║門為大任矣。當陽直指，不開岐路，截斷廉纖，離去情
J29nB232_p0314b24║謂，唯以衲僧性命舉揚弘法，從此起住三載，遠邇欽
J29nB232_p0314b25║風。丙子，遷建寧之蓮峰。丁丑，省覲悟和尚于天童，悟
J29nB232_p0314b26║撾鼓陞堂，舉師首眾，且曰：「大似降尊就卑。」以師開法
J29nB232_p0314b27║日久故云。秋，赴溫之法通，如邵金門、周應宗、陳三有
J29nB232_p0314b28║諸薦紳，盤桓禪道，殆無虛日。戊寅，嘉禾郡守鄭瑄、鹽
J29nB232_p0314b29║官邑侯朱應熊，及杭、嘉兩郡縉紳，請師補金粟廣慧
J29nB232_p0314b30║禪寺。寺乃康居會公開山，刱始于吳赤烏之年，歲久
J29nB232_p0314c01║浸廢，其基址半屬民業。悟和尚購贖回寺，大建禪林，
J29nB232_p0314c02║為說法初祖。嗣應天童，命石車乘禪師主席，緝其未
J29nB232_p0314c03║備，而師之來尚有未完者，師住十年，乃大成之。所以
J29nB232_p0314c04║金粟奉塔者唯三，祠象者亦唯三，蓋以三和尚所成
J29nB232_p0314c05║之席，後雖有數代住持，不過繕壞補偏，現成說法。至
J29nB232_p0314c06║若瓊樓、玉殿、金田、香園，則三和尚已悉備之，號曰全
J29nB232_p0314c07║盛道場，洵不誣矣。師弘法暢懷在金粟，得人俊傑在
J29nB232_p0314c08║金粟，整清規、礪方來在金粟。師十坐道場，打鳳羅龍，
J29nB232_p0314c09║碎骨取髓，至於日與超宗異目，鐵額銅頭，縱橫殺活，
J29nB232_p0314c10║廓顯全機者，則金粟勝之矣。一日，見朝宗忍禪師，以
J29nB232_p0314c11║世諦聰明，著書議論佛祖公案，師作《闢謬》諭之，深錐
J29nB232_p0314c12║痛拶，不啻師資明訓，終不以謬見而棄之。蓋師婆心
J29nB232_p0314c13║救世，不使一人一錯永錯，必多方援引究明而後已，
J29nB232_p0314c14║故復有《判說》、《勘語》諸書，以駁諸方。師嘗曰：「吾豈好辯
J29nB232_p0314c15║哉？蓋持正法門不得已耳。」壬午秋，悟和尚訃至，師挂
J29nB232_p0314c16║真舉哀，如器所生。復率孝廉王谷上通玄治喪，當眾
J29nB232_p0314c17║燒遺拂、磨圖章，以杜代付之弊，舉林埜奇禪師繼席
J29nB232_p0314c18║通玄。冬，悟和尚龕至天童，師詣修供。明年春，復上天
J29nB232_p0314c19║童，送悟和尚靈龕入塔，陽羨諸紳請師繼席龍池，師
J29nB232_p0314c20║舉萬如微禪師應之。乙酉，武林徐道真建禪院于皋
J29nB232_p0314c21║亭之黃鶴峰，請師退居，師顏其院曰直指。蓋值國變，
J29nB232_p0314c22║烽煙四起，師蒲團地坐，攝心行道，以祈國寧，而世謂
J29nB232_p0314c23║師將無心領眾，更有僧天空請師退居于天目者。丙
J29nB232_p0314c24║戌，四明韋郡伯，慈谿、定海兩令公，同郡之薦紳，請師
J29nB232_p0314c25║住天童景德禪寺。時明州亢旱日久，迨師至，甘霖大
J29nB232_p0314c26║沛，入院之辰，朗霽如初，俱謂師道力所致。即日陞座，
J29nB232_p0314c27║龍象圍繞，食堂幾盈萬指。於是縣悟和尚象于法堂，
J29nB232_p0314c28║每晨率眾敬禮，三年無間，孝思悽愴，飲水知源。遂鼎
J29nB232_p0314c29║新悟和尚塔，幢樹塔銘、道行二碑，墓木既植，香火嵷
J29nB232_p0314c30║[山/(隆-一)]。小天童諸祖之塔，歲入剝盡，鞠為茂艸，護塔之廬、
J29nB232_p0315a01║贍僧之田，久被侵沒。師不勝其憂，乃感督臺張公驅
J29nB232_p0315a02║馬親視，毅然恢復。師遂將諸祖之塔次第修營，并廣
J29nB232_p0315a03║緝叢林未備，大復本山故產。今說法天童，食堂受享
J29nB232_p0315a04║者，大半師之力焉。師不獨道開人天眼目，且功布太
J29nB232_p0315a05║白者多矣。維今住祖席者，謂廣聚眾，多刻書，以此取
J29nB232_p0315a06║勝，視興修祖庭，力復產業，為唱道外事。殊不知東土
J29nB232_p0315a07║學道之士，不似西乾習禪比丘，望煙消而捧缽，乞食
J29nB232_p0315a08║千門；待晷迻而縣榻，樹下一宿。然安清眾接方來，而
J29nB232_p0315a09║雲堂法產可視為外事，亦可少也哉！此師為弘道根
J29nB232_p0315a10║本也。己丑，拂衣出山，抵武林，直指明州。當事與諸紳
J29nB232_p0315a11║敦延還山，師力辭之。時語谿檀護請師住福嚴，雲間
J29nB232_p0315a12║當道又延師開法超果，兩地交迎。師先應超果之期，
J29nB232_p0315a13║登堂說法，萬眾圍繞。況雲間古稱樂善好道，鄉先生
J29nB232_p0315a14║日與郡之官僚入室請益，師大開武庫，隨求與焉。人
J29nB232_p0315a15║與非人，歡喜取足，一期告滿，楖栗橫肩。韜明宗公迎
J29nB232_p0315a16║至龍華，上海高令公延入內署，為少子薙髮摩頂。復
J29nB232_p0315a17║至虎丘，埽隆祖塔。時申公青門、姜公如農、周公子佩，
J29nB232_p0315a18║皆追隨問道。暮春，入福嚴院。福嚴乃真歇了公道場，
J29nB232_p0315a19║而琳宮貝殿，幾鄰瓦礫，山林有待師來復興。未幾，蘇
J29nB232_p0315a20║杭當事與諸縉紳請師住禹航之徑山萬壽禪寺。時
J29nB232_p0315a21║徑山法席久虛，僧規彫弊，老屋敗椽難以擊目。師高
J29nB232_p0315a22║登猊座，浩歸湖海，植德鐫頑，叢林改觀。室中垂五問：
J29nB232_p0315a23║水既無筋，因甚長流不斷？佛祖公案猶空中紙鷂，向
J29nB232_p0315a24║何處收取線索？鵬摶峰與晏坐峰相交，且道說箇甚
J29nB232_p0315a25║麼？風扇大野，畢竟作何形色？望江亭上垂機，誰是知
J29nB232_p0315a26║音？酬語紛紛，契機寥寥。師念茲山為列祖道場，無堂
J29nB232_p0315a27║祠奉，乃于大雄殿之右闢址建堂曰列祖，以祠本山
J29nB232_p0315a28║說法八十一代之祖；又于殿之左建堂曰名宿，以奉
J29nB232_p0315a29║諸方流寓觀光者；又于不動軒後建方丈五楹。師住
J29nB232_p0315a30║五年，百廢具舉，每見諸方有乖法門者，痛與彈斥，不
J29nB232_p0315b01║避怨嫌。先是，洞宗有僧遠門者，集《五燈續略》，私心自
J29nB232_p0315b02║用，變換祖燈，將已定在前之南嶽抑之于後，復將在
J29nB232_p0315b03║後之青原抬之于前，馬祖之天王、石頭之天皇，不本
J29nB232_p0315b04║皇藏碑文，仍復矯亂，更乃私撰人名，假設機緣，以續
J29nB232_p0315b05║其宗，誠子虛大人、烏有先生。師直筆，偽者削之，錯者
J29nB232_p0315b06║正之，間有崛起遙嗣者，列之未詳，乃成書曰《五燈嚴
J29nB232_p0315b07║統》。嚴者，嚴其承虛接響；統者，統歸本宗正脈。洞下因
J29nB232_p0315b08║而失恃，群然吠起。師喟然曰：「我以清理祖燈撥亂反
J29nB232_p0315b09║正，其知我罪我，我乃何辭焉？」且黃檗琦公應扶桑君
J29nB232_p0315b10║請，君見《嚴統》，不勝欣然，乃命刊刻以布諸國。於乎！慧
J29nB232_p0315b11║命斯寄，祖燈賴傳，人天眼正，應自不昧。自此天上人
J29nB232_p0315b12║間、龍宮海藏展轉流通，何有盡日？況法道濫觴之際、
J29nB232_p0315b13║亂統滿地之時，天不生師，一出隻手以整頓之，則傳
J29nB232_p0315b14║燈錯亂、人天眼瞎，又奚止萬古如長夜哉？壬辰，師六
J29nB232_p0315b15║十大誕，僧俗祝慶者幾三千人，雲間曹侍郎峨雪作
J29nB232_p0315b16║文同眾紳稱壽，毘陵楊殿元「靜山有五峰，今日高天
J29nB232_p0315b17║下，萬指都教拜下風」為賀。秋，往龍池埽傳祖塔，孤雲
J29nB232_p0315b18║鑑公請過溧陽，馬總戎迎于萬古寺，上堂。四眾雲來，
J29nB232_p0315b19║法座幾陷，東嘉林內翰可任到山參謁不遇，有日本
J29nB232_p0315b20║為參承雙徑山，機緣恰兆乳峰間。蓋林公後雖嗣雪
J29nB232_p0315b21║竇，視此亦有懷感于師者。頻年以來，法門混亂，可勝
J29nB232_p0315b22║為言？冒之者既久假而不歸，旁觀者亦從流而同醉，
J29nB232_p0315b23║自《嚴統》之書一出，皆相顧瞻喪至無措足地。若果能
J29nB232_p0315b24║擔當法道，具丈夫剛骨者，自必面稟有師，況無根瑞
J29nB232_p0315b25║艸，智者不貴；威音以後無師者，盡屬天然外道，而拈
J29nB232_p0315b26║華一脈、正宗嫡派何有乎？是以師亟亟提持，著書救
J29nB232_p0315b27║正，使知宗門珍重、源流靡假、師承有據、僭竊無從，師
J29nB232_p0315b28║一段苦心而不避怨嫌者如此矣。昔者禹抑洪水，天
J29nB232_p0315b29║下蒼生安；孔子作《春秋》，亂臣賊子懼。師述《嚴統》，清禪
J29nB232_p0315b30║海以無淆、正人心而不死，千古耿光，魔外恐懼，師配
J29nB232_p0315c01║二聖，不亦可乎？甲午，師曳杖辭五峰，至金閶，琴川諸
J29nB232_p0315c02║紳請退居虞山之維摩。上堂，舉給事馮濟川三不得
J29nB232_p0315c03║話著語，時織方嚴子張在座下有省，呈偈通所得，師
J29nB232_p0315c04║不許，再加徵詰，乃許之。丙申，鹽城賈邑宰迎赴永寧，
J29nB232_p0315c05║淮之人士勤懇問道至無虛日。吳門沈太史子美、華
J29nB232_p0315c06║亭沈太史繹堂暨諸紳削牘走淮，延師主堯峰興福
J29nB232_p0315c07║禪院，繇是返棹過秦郵、昭陽間，叩道瞻依者接踵，師
J29nB232_p0315c08║應之未暇。淨慧木陳忞禪師遣職遠迎，及抵邗關，木
J29nB232_p0315c09║親候于道左，遂假僧舍少憩敘闊，木堅請過淨慧，師
J29nB232_p0315c10║謝，乃解維還虞嶺。秋，入堯峰，薦紳顧松交、姚文初、趙
J29nB232_p0315c11║明遠、沈匡來等送師入院，帆影交映，緇素喧闐，水陸
J29nB232_p0315c12║之路為之不通。師拈棒陞座，如意指揮，百萬人天，靈
J29nB232_p0315c13║山未散。冬，起禪期，五堂安眾，舉東西二堂首座秉拂
J29nB232_p0315c14║說法，獅子窟中獅子哮吼，師老而愈健，鉗錘衲子朝
J29nB232_p0315c15║夕更勤，法席之盛冠于今昔。丁酉，語水使符請再住
J29nB232_p0315c16║福嚴，師允之。時徑山僧眾齎撫臺啟迎師還山，然師
J29nB232_p0315c17║自出雙徑後，請還山者三，師俱堅辭不赴，乃入福嚴
J29nB232_p0315c18║購木以興叢席。福嚴自唐宋來以壯麗著稱，明熹宗
J29nB232_p0315c19║時遭舞馬之變，迄師應請後，而飛樓涌殿萬礎千楹，
J29nB232_p0315c20║不四歲而厥功告成，師于此寺誠有夙緣矣。辛丑，師
J29nB232_p0315c21║為法求人，精勤不倦，唯以提宗接物為任，禪侶日親，
J29nB232_p0315c22║縉紳參請無虛日。三月，示微疾，門人勸進藥餌，師笑
J29nB232_p0315c23║卻之。題悟和尚象贊并自題真贊，畣括蒼周太守問
J29nB232_p0315c24║道書。諸門人以問疾至，師款接甚歡，命侍者出道具
J29nB232_p0315c25║散眾。二十九日，晨起，諭頭首職事曰：「今日內外諸務
J29nB232_p0315c26║不必白我。」午，呼門人行觀等至榻前，手書遺囑，顧視
J29nB232_p0315c27║微笑而逝。闍維，於天中山北，煙光所及，舍利如雨，頂
J29nB232_p0315c28║骨齒牙俱不壞，五色燦然，光燿奪目。合山禪人虔禱，
J29nB232_p0315c29║獲舍利無算。門弟子思所善後，開覺將來，無傷先志，
J29nB232_p0315c30║各請建塔。蓋師遺囑有曰：「老僧死後，不可出訃音、受
J29nB232_p0316a01║諸方弔奠，即從火化，火滅灰飛，吾之後事完矣。亦不
J29nB232_p0316a02║得造塔，免占人間地，免累世間財。行狀不須修，塔銘
J29nB232_p0316a03║不須請，更不可喧動人耳目。故曰：生如寄，死如歸，喧
J29nB232_p0316a04║動何益乎？」此師末後所說法要也。雖師埽除名相，揭
J29nB232_p0316a05║空諸有，而光明照燿，何處遮蓋？世或以為造塔請銘，
J29nB232_p0316a06║相違師意，殊不知師在高高峰頂立，我輩在深深海
J29nB232_p0316a07║底行，諸見圓融，何往不是？如是，則舍利分煇，塔幢各
J29nB232_p0316a08║建，閩之有黃檗，楚之有興陽，語谿之有福嚴，鹽官之
J29nB232_p0316a09║有金粟，四山窣堵，千載瞻依。夫舍利之繇來者，起自
J29nB232_p0316a10║西乾釋迦舍利，動至八斛四斗；東土馬祖舍利，乃至
J29nB232_p0316a11║千萬，永明壽身如鱗砌。隆慶閒，四十里內，焰所至處，
J29nB232_p0316a12║舍利如雨。先聖既往，後聖罕聞。蓋舍利者，道德之所
J29nB232_p0316a13║在，一真寂滅之所藏，匪獨堅剛而不壞，尤且神化以
J29nB232_p0316a14║無方。是秋，棲賢敬和尚執喪而回，哀禮火場，復于灰
J29nB232_p0316a15║土中涌起舍利一十四顆，持歸立塔興陽。豈謂曰精
J29nB232_p0316a16║血之凝，有若如此之靈耶？況師生平以法為任，稍見
J29nB232_p0316a17║詭道，隨筆辯之，辯之不已，旋乃闢之，是是非非，苟或
J29nB232_p0316a18║議論不當，三寸舌根幾同灰燼，又曷能有此五色燦
J29nB232_p0316a19║然照燿，堅固不朽哉？是則師為釋迦、馬祖諸師一出，
J29nB232_p0316a20║異身說法，此一明驗矣。師生萬曆癸巳五月二十四
J29nB232_p0316a21║日，寂于順治辛丑三月二十九日，春秋六十九，夏臘
J29nB232_p0316a22║五十六。開法自黃檗、蓮峰、法通、金粟、天童、超果、徑山、
J29nB232_p0316a23║維摩、堯峰、福嚴十坐道場，說法二十九年，宗風洋溢，
J29nB232_p0316a24║海宇欽崇。付法弟子隱元琦等六十四人，嗣法孫唱
J29nB232_p0316a25║師道，各占山頭，以及曾玄繩振，未易數也。至於親承
J29nB232_p0316a26║爐𩍁，得旨而歸，齎函請益，聊闚鞭影，王臣國士，宿衲
J29nB232_p0316a27║名流，亦未之或知。師鉗錘玅密，陟其門者，無不虛往
J29nB232_p0316a28║實歸。師為人坦率，日用施設，無不平常。故師之子隱
J29nB232_p0316a29║元琦，扶桑國王迎往，稽首稱師，虔懇問道，直尊為彼
J29nB232_p0316a30║國初祖。師之孫憨璞聰，　本朝首膺明覺禪師之號，
J29nB232_p0316b01║召入大內，賜紫說法。師聞而一笑，無介于懷。雖法眼
J29nB232_p0316b02║照空，寵辱不驚，不足為子孫榮。然非師之道德所鍾，
J29nB232_p0316b03║而能臻此者歟？師浮雲世事，弊屣行蹤，天童故產。既
J29nB232_p0316b04║復法席重興，芒鞋挂壁，撩起即行，不作蚖蛇戀穴態，
J29nB232_p0316b05║亦不為子孫計，真如應菴祖之為人也。師說法數萬
J29nB232_p0316b06║言，不假雕琢，自然錦繡，排山倒海，波浪千層，真如佛
J29nB232_p0316b07║果祖之嘉錄也。師直心無偽，直行真實，無論親疏，當
J29nB232_p0316b08║頭生按。是則極慈悲，又極惡辣，眼光炯炯，爍破天下，
J29nB232_p0316b09║舌底津津，埽蕩邪宗。大矣哉！臨濟功臣，天童真子，一
J29nB232_p0316b10║切群生之依怙也。師自頭顱裂碎，法眼豁開，萬別千
J29nB232_p0316b11║差，如日處晝。故礙膺既去，親切拈來，十坐道場，一棒
J29nB232_p0316b12║指出，學者臨機，無不脫穎。慧海謁師于雙徑，師問：「汝
J29nB232_p0316b13║那裏來？」海即喝，師曰：「放汝三十棒。」海又喝，遂起名受
J29nB232_p0316b14║具。繼而幾番相見，劈面火蛇，毛骨俱寒，他可知矣。師
J29nB232_p0316b15║趨寂後，有雲石僧者，從天台來，遇師于中途與孤雲
J29nB232_p0316b16║鑑公冉冉同行。僧問：「何往？」師曰：「天台去。」僧曰：「何無相
J29nB232_p0316b17║從？」師曰：「有孤雲在。」僧不忍遽別，隨師二十餘步，師推
J29nB232_p0316b18║開曰：「汝自去。」僧乃拜別。及扺杭，知師于三月廿九長
J29nB232_p0316b19║逝矣，又知孤公五月八日化去矣。於乎！雲石者，何異
J29nB232_p0316b20║宋雲遇少林于蔥嶺也？唯師雷霆一世，號令諸祖，明
J29nB232_p0316b21║明聖真降蹟，事豈偶然哉？至於赤心扶祖道，厚德澤
J29nB232_p0316b22║天人，豐功光泉石，懿行著叢林，又烏能備述？維是金
J29nB232_p0316b23║粟舍利塔上一十七年無銘，寧無慨焉？茲海忝繼其
J29nB232_p0316b24║席，實難辭責，僅以夏蟲之見，狀師之行，以請明眼筆
J29nB232_p0316b25║下生光，放出師之面目，昭映斯山，為萬世寂滅光明
J29nB232_p0316b26║之幢，是一切眾生之大幸也。謹狀。
J29nB232_p0316b27║傳
J29nB232_p0316b28║棲賢獨冠敬和尚傳
J29nB232_p0316b29║師諱行敬，號獨冠，雲夢人，姓楊氏，德安望族也。師甫
J29nB232_p0316b30║離襁褓，唯喜靜坐。十三歲，從本邑空如剃落。一夕，夢
J29nB232_p0316c01║觀音大士換骨至齒牙間，負痛而覺。至是不尚持誦，
J29nB232_p0316c02║唯思禪寂。偶得天奇語錄，閱至「阿孃牆裏喚哪哪，途
J29nB232_p0316c03║路師僧會也麼？拶破者些關捩子，孃孃依舊是婆婆。」
J29nB232_p0316c04║不覺拊几曰：「有是哉！」遂荷笠南遊，首謁密雲悟和尚
J29nB232_p0316c05║于太白山中。時密中興臨濟之道，大振東南，萬指環
J29nB232_p0316c06║繞。師見即問：「不著佛求，不著法求，不著僧求。學人大
J29nB232_p0316c07║事不明，當何所求？」密劈頭棒曰：「不著佛求，不著法求，
J29nB232_p0316c08║不著僧求。」師曰：「學人到者裏因甚不會？」密曰：「不會正
J29nB232_p0316c09║是你好消息。」師自惟曰：「可教直下承當去。」繇是大白
J29nB232_p0316c10║峰頭、玲瓏嵒畔，搬柴曳石，看斯一棒，三年靡間。偶動
J29nB232_p0316c11║他山之遊，乃過雲門之席。雖得管帶輕安，然與本參
J29nB232_p0316c12║話頭不能洞明。乃再上天童，密見曰：「者小老穿與麼
J29nB232_p0316c13║大鞋。」師翹一足曰：「者是大是小？」密打一棒曰：「你道是
J29nB232_p0316c14║大是小？」師擬對，密連棒打出。復依數載，隨密上天台，
J29nB232_p0316c15║而密旋示寂。師放聲大哭曰：「將謂到通玄發明此事，
J29nB232_p0316c16║誰知薄福至此。然既此山失望，必當擇木而棲。」會金
J29nB232_p0316c17║粟費隱容和尚執喪至通玄，師見心喜。且容和尚為
J29nB232_p0316c18║天童得髓者，道重諸方。師自謂曰：「此天賜我師耶？」心
J29nB232_p0316c19║喪畢，乃造金粟問：「遠趨函丈，乞師指示。」粟以手指曰：
J29nB232_p0316c20║「我指示你。」師當下豁然，如人放下百二十斤擔子，連
J29nB232_p0316c21║聲曰：「如此則恩大難酬。」粟劈頭棒曰：「作與麼會。」俾司
J29nB232_p0316c22║客，粟問：「龍生金鳳子，翀破碧琉璃，意旨如何？」師作舞
J29nB232_p0316c23║而出。已而師資水乳，一問一畣，日增閫奧。粟升天童，
J29nB232_p0316c24║師侍往，仍司客。粟問：「描也描不成，畫也畫不就，意旨
J29nB232_p0316c25║如何？」師曰：「合取兩片皮。」粟曰：「你分上又作麼生？」師便
J29nB232_p0316c26║喝。粟復問眾，眾畣不契，粟曰：「何不看敬知客下語？」粟
J29nB232_p0316c27║復遷超果、福嚴，師皆隨行。後赴徑山，師亦荷橐從之，
J29nB232_p0316c28║復命典客。蓋師為人謙恭，動止不妄，是以粟遇賓客
J29nB232_p0316c29║甚集，乃命師典之。且典之有方，風雅悅人，老知客之
J29nB232_p0316c30║名，聲播叢林。癸巳，師四十一歲，粟問：「風不來，樹不動，
J29nB232_p0317a01║田雞不跳艸不動，意旨如何？」師曰：「龍吟霧起，虎嘯風
J29nB232_p0317a02║生。」粟曰：「端的作麼生？」師曰：「請和尚珍重。」粟曰：「我別你
J29nB232_p0317a03║後語。」師曰：「端的作麼生？」粟曰：「相隨來也。」師曰：「如此則
J29nB232_p0317a04║禮拜和尚去也。」遂命監徑山院事。秋，粟特以信拂一
J29nB232_p0317a05║枝授師，傳臨濟法道焉。旋有天目、大錢、白楊相招主
J29nB232_p0317a06║席，師以居山辭。乙未，同門天水廣公以吳興靈山延
J29nB232_p0317a07║師唱道，遂一香燒供金粟容和尚，以酬法乳。丁酉，漢
J29nB232_p0317a08║陽人士以棲賢來聘，師念鄉關久別，無因而返，藉此
J29nB232_p0317a09║以唱還鄉曲調，欣然就道。弘開大冶，煆煉人材，翦除
J29nB232_p0317a10║機誡，純用真實，一時四方學者聞風而集至，室無以
J29nB232_p0317a11║容，遂有棲賢重建締構之役。創舉將竟，而興陽使符
J29nB232_p0317a12║又至，蓋唐宋宗風之盛大播郢州，故郢之祖庭頗多，
J29nB232_p0317a13║而鉅觀者則興陽、太陽、芭蕉。然山以人名，太陽以玄，
J29nB232_p0317a14║芭蕉以清，興陽以名者則不一。道欽開山，四宗弘道，
J29nB232_p0317a15║賢髼頭傳大溈哲公之道開席興陽，玅喜遊興陽，尚
J29nB232_p0317a16║及見賢之肉身在，十三代祖之遺風，興陽法席可想
J29nB232_p0317a17║見矣。況郢之諺曰：「興陽佛殿太陽池，芭蕉寺裏比目
J29nB232_p0317a18║魚。」惜元明以來令行吳越，郢陽不獨宗風絕唱，亦抑
J29nB232_p0317a19║祖席頓薶荒艸矣。師愴然受請，蕭然入院，破屋殘僧，
J29nB232_p0317a20║白雲滿目。無何，秦中嚴公玉環、提督豫章，假道漢上，
J29nB232_p0317a21║晤師于棲賢，宛如夙契。師遂以興陽委之，公亦欣然
J29nB232_p0317a22║肯諾，乃邀師過建昌以就厥事。繇是興陽摩雲蕩日
J29nB232_p0317a23║之殿、照壑蟠嵒之樓，禪堂、廚庫、法席、輪奐得以傑構。
J29nB232_p0317a24║然則興陽不建，嚴公不來，師亦不至，師之與嚴公殆
J29nB232_p0317a25║非偶然哉。未幾，雲杜之纂峰、沔水之廣長、鄂渚之嵒
J29nB232_p0317a26║頭，前後請牘至，師許之。住纂峰者一月，住廣長者一
J29nB232_p0317a27║期，而嵒頭則優游往來荊門、玉泉、澧浦、夾山，顓使又
J29nB232_p0317a28║迎，師卻不應，乃上衡山埽讓祖最勝輪之塔。福嚴住
J29nB232_p0317a29║持佛頂嚴，屬師及門弟子請師開法福嚴，師以興陽
J29nB232_p0317a30║稍未卒業，不允，僅一登座說法，以結諸山法喜之緣。
J29nB232_p0317b01║送容和尚木主入傳法院祖堂，留兜率旬日，撥棹過
J29nB232_p0317b02║荊南，以觀慧海所闢天王之席。海率荊人士請上堂
J29nB232_p0317b03║說法，送度門法瀾澂進天王方丈，攝住持事。上堂，復
J29nB232_p0317b04║歸棲賢。師二十餘年津梁不倦，六坐道場隨時拈出。
J29nB232_p0317b05║上堂曰：「法身無相，春色滿園關不住；般若無知，一枝
J29nB232_p0317b06║紅杏出牆來。善財童子參見五十三員善知識，末後
J29nB232_p0317b07║向樓閣門前了手，富嫌千口少；南嶽思和尚一口吞
J29nB232_p0317b08║盡三世諸佛，何處更有眾生可度？貧恨一身多。且道
J29nB232_p0317b09║漢鎮街頭袁德謙來此棲賢會裏飯僧，是有所謂也？
J29nB232_p0317b10║無所謂也？有所求也？無所求也？」擊拂子曰：「落梅濺石
J29nB232_p0317b11║青丸碎，臥柳臨波翠帶長。」又曰：「百步穿楊箭，中者知
J29nB232_p0317b12║分曉；當陽陷虎機，識者豈能瞞？好手手中呈好手，敵
J29nB232_p0317b13║勝驚群；紅心心裏中紅心，通身慶快。知音漢舉起便
J29nB232_p0317b14║走，瞌睡人夢中說夢。山僧今日插標布彩去也，還有
J29nB232_p0317b15║搶旂奪鼓者麼？」良久曰：「一鏃破三關，分明箭後路。」又
J29nB232_p0317b16║曰：「若是一見便了，未為好手。法場久戰，方見作家。作
J29nB232_p0317b17║家相見也，開口不在舌頭上；法場久戰也，干戈林裏
J29nB232_p0317b18║太平時。得到恁麼田地，用之則行，舒卷立方外乾坤，
J29nB232_p0317b19║縱橫挂壺中日月；舍之則藏，榾柮火中煨芋熟，天子
J29nB232_p0317b20║三召而不出。必須與麼人，方能與麼事。現前還有與
J29nB232_p0317b21║麼人麼？喚來與祖師洗腳。」又解制上堂曰：「有時把住，
J29nB232_p0317b22║佛祖攢眉；有時放行，聖凡得路。今日欄棬既開，放出
J29nB232_p0317b23║牛兒馬兒，騰蹋春風，桃華浪裏翻身，百艸頭邊游戲。
J29nB232_p0317b24║三沒浪高，只貴金鱗燒尾；一聲霹靂，從他攫霧挐雲。
J29nB232_p0317b25║手親眼快，平步青霄，滯殼迷封，暴腮點額。眾中還有
J29nB232_p0317b26║要風雷相送底麼？」拈棒一齊打散。又武昌王司李至
J29nB232_p0317b27║上堂，曰：「惱後圓光，萬別千差俱照徹；驀頭風雨，從教
J29nB232_p0317b28║遍界骨毛寒。拋卻家珍，掀翻舊案，縣嵒攃手，自肯承
J29nB232_p0317b29║當，絕後再甦，欺君不得。」拍禪床，曰：「會麼？隔江招手橫
J29nB232_p0317b30║趨去，爭似今朝見面親？」僧問：「楚江河路既通，因甚斷
J29nB232_p0317c01║頭船子不到？」師曰：「無你棲泊處。」曰：「龜蛇二山常相對，
J29nB232_p0317c02║因甚賓主不分？」師曰：「一箇裝聾，一箇作啞。」曰：「黃鶴樓
J29nB232_p0317c03║中吹玉笛，因甚音律不辨？」師曰：「子期去不返，痛哉良
J29nB232_p0317c04║可悲。」曰：「人人眉毛眼上橫，因甚自己不見？」師曰：「只因
J29nB232_p0317c05║太近。」僧佇思，師喝出。問：「驀地相逢，三頭六臂，正恁麼
J29nB232_p0317c06║時，金不博金一句又作麼生？」師曰：「放汝三十棒。」曰：「不
J29nB232_p0317c07║假鉗錘力，分明覿面呈。」師曰：「本分事作麼生？」僧擬議，
J29nB232_p0317c08║師曰：「販私鹽漢。」喝出。師之絕情離識，真實相為者若
J29nB232_p0317c09║此。且楚之宗風久歇，得師振起，黃鶴樓前、鸚鵡洲邊，
J29nB232_p0317c10║古鏡重磨，漢陽覿面，孰謂柔弱如此，屬為瞌睡虎哉？
J29nB232_p0317c11║康熙壬子，師示微疾，謂侍僧曰：「我欲歸興陽。」僧不察
J29nB232_p0317c12║師意，然居起如常。一日，問曰：「今何時？」僧曰：「酉時。」師曰：
J29nB232_p0317c13║「吾生于酉，死于酉，吾行矣。」索筆書偈曰：「釣竿砍盡重
J29nB232_p0317c14║栽竹，夙世業緣今已足，不脫荷衣歸去來，六六依然
J29nB232_p0317c15║三十六。」泊然而化，蓋八月三十日也。師生萬曆癸丑
J29nB232_p0317c16║五月二十二日，世壽六十，僧夏四十七。門弟子奉全
J29nB232_p0317c17║身歸興陽，塔於寺之東麓。
J29nB232_p0317c18║寓人自傳
J29nB232_p0317c19║寓人者，楚興國人也，姓謝，名慧海，字水鑑，別號沙翁，
J29nB232_p0317c20║蓋與玄沙備公同族。又慕其為人，曰：釣魚船上謝三
J29nB232_p0317c21║郎，佛祖位中留不住。景而屬號。晚年居跡不定，又稱
J29nB232_p0317c22║寓人。二十披緇，遊落北講，經論究研，頗為敷說。自謂
J29nB232_p0317c23║死生事重，語言文字無濟于事，遂看本來面目，搆思
J29nB232_p0317c24║不得，無可奈何。一朝飯後，劃然廓悟，乃謁徑山容和
J29nB232_p0317c25║尚，深得增入。復謁金車琇、禹門微、虎嵒忞諸尊宿，賞
J29nB232_p0317c26║為不羈。後于吳興稟法靈山敬和尚焉。自此以往，廿
J29nB232_p0317c27║年說法，六坐道場。六坐者，荊南天王鐵佛、維揚地藏、
J29nB232_p0317c28║鄂渚黃龍、漢南棲賢、嘉禾金粟，而深竭力者，天王也。
J29nB232_p0317c29║天王乃悟公開法之場，大寂傳燈之地，雲門、法眼兩
J29nB232_p0317c30║宗源流所出。惜以武穆岳公征湖南而廢，荒煙蔓艸，
J29nB232_p0318a01║事待其人。寓人不揣非才，力為恢復，以成法席。又搜
J29nB232_p0318a02║藏譜，以證兩宗之訛，使盲瞽之徒妄竊祖宗為自媿
J29nB232_p0318a03║也。若黃龍再闢、地藏重興，此尋常刱建不足為道，晚
J29nB232_p0318a04║年乃為虎林大方伯之舉、太守縣君之迎，承乏金粟，
J29nB232_p0318a05║俎豆三秋，今寓吳門，將之楚而終老焉。或曰：「師年六
J29nB232_p0318a06║九正可弘道，何必拘拘投老楚山而棄祖庭為自適
J29nB232_p0318a07║者，何耶？」曰：「吾子世見未足與語，不知世界空華、人命
J29nB232_p0318a08║危脆，住即夢遊、行同幻化，且四大色身尚為吾一寓，
J29nB232_p0318a09║父母妻孥、功名富貴未有不為吾一寓者，又況說法
J29nB232_p0318a10║匡徒、支撐祖剎而有長轍遠定不為吾一寓也哉？士
J29nB232_p0318a11║大夫從吾遊者，往往譚道之餘復論莊老，至快言不
J29nB232_p0318a12║禁手舞足蹈，識者謂沛然胸襟、不識者謂肆口接輿，
J29nB232_p0318a13║然而居跡不定，每每因之。今歸楚隱，世途不接，優游
J29nB232_p0318a14║寓居，歲月遷流，以待填于溝壑矣。」或曰：「菜葉流出，樵
J29nB232_p0318a15║于尋來，師以何拒？」曰：「山僧不管人間事，一任尋蹤到
J29nB232_p0318a16║白雲。」
J29nB232_p0318a17║
J29nB232_p0318a18║
J29nB232_p0318a19║
J29nB232_p0318a20║天王水鑑海和尚住金粟語錄卷二