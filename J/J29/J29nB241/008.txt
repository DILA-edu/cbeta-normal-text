J29nB241_p0603b01║慶忠鐵壁機禪師語錄卷之八
J29nB241_p0603b02║嗣法門人幻敏重編
J29nB241_p0603b03║詩
J29nB241_p0603b04║破浪禪人求出世心切，自萬峰來見聚雲，欲覓
J29nB241_p0603b05║源流住山，聚雲許以三年。後浪將辭去，贈師以
J29nB241_p0603b06║詩曰：「邂逅錦江濱，笑談忘主賓。鐵牛山露角，木
J29nB241_p0603b07║馬石鞭春。吸盡曹源水，揭開嶺畔珍。不因師唱
J29nB241_p0603b08║和，辜負採花人。」師因賦復之。後三年，自白下歸，
J29nB241_p0603b09║得萬峰付囑。
J29nB241_p0603b10║一笑樓臺虛隱几，冰壺片片湛澄水，兀兀佳音覿面
J29nB241_p0603b11║來，眉毛從前又剔起。過譽勞君惠詩字，我寓林圓空
J29nB241_p0603b12║事志，無濃無淡無疏親，都盧不打者鼓吹。況君曾泛
J29nB241_p0603b13║旃檀航，此日登臨喜輝光，也知獅窟玲瓏者，始得傾
J29nB241_p0603b14║心吐幾行。我師臨眾活卓卓，動止語默渾圭角，長將
J29nB241_p0603b15║箇事曾比擬，比擬徒然難描邈。相逢釣話且拋棄，商
J29nB241_p0603b16║確牢關休擬議，縱使未犯接響機，遲重一言千金直。
J29nB241_p0603b17║不信但看桃李枝，一如珂玉一如脂，節候到時春自
J29nB241_p0603b18║在，處處清馨妙絕奇。嗟哉狐魔遍地橫，肖葉翳空誰
J29nB241_p0603b19║邪正？勿專羨此作戲場，驀奉深心嚴祖令。南濱漁叟
J29nB241_p0603b20║識重輕，還期鉤下引龍翊，香車豈為延點額？願隨汲
J29nB241_p0603b21║浪出滄溟。
J29nB241_p0603b22║遊白鹿觀賦贈成文學
J29nB241_p0603b23║多年方外雅悠哉，何緣芸局喜徘徊。不有青眼稱留
J29nB241_p0603b24║憩，那堪毒鼓吼如雷。如雷毒鼓處處通，金鱗自不囿
J29nB241_p0603b25║池中。洙泗波邊雄劍化，曹源缽底寄真衷。扁舟鼓枻
J29nB241_p0603b26║遊白鹿，西河玉筍斑斑育。從步跏趺屬起予，水響清
J29nB241_p0603b27║絲風弄竹。莫言調高無寡和，歸來且對明燈坐。殷勤
J29nB241_p0603b28║香裊喚烹茗，覿面談心相思播。相思難寫夢初分，半
J29nB241_p0603b29║是思君半恨君。珍重靈臺須委悉，筆尖偏好破浮雲。
J29nB241_p0603b30║太空無口曾筮告，折脛杖下格物毒。蓮花驀地火裏
J29nB241_p0603c01║開，木人永唱還鄉曲。
J29nB241_p0603c02║感寓（三首）
J29nB241_p0603c03║有鳥名紫燕，輕飄三十分。宜春喜飛來，倚戶漫依人。
J29nB241_p0603c04║鷾鴯線南去，氣伏三冬身。不知誰授受，喃喃語師承。
J29nB241_p0603c05║暗嘲高岡鳳，胡為尚彩文？明笑沖霄鶴，胡為而不群？
J29nB241_p0603c06║為戀舊時巢，故云遠愁門。因之人不厭，到處可安生。
J29nB241_p0603c07║一窠五六子，逐隊樂隨翎。蜻蜓噇將半，蛺蝶一無存。
J29nB241_p0603c08║肚盡空飛界，呢𠰄好兒孫。
J29nB241_p0603c09║路走狐身獨，驀直逢群鹿，生起怯弱心，因云洞裏住。
J29nB241_p0603c10║得道遇至人，善能興轉術，展轉歸虎兕，亦能伏群畜。
J29nB241_p0603c11║繼而徒大象，金毛為眷屬，稱尊聞四野，聲名普遍著。
J29nB241_p0603c12║泥豬癩狗疑，豺狼野干懼，齊來討記莂，粉身碎骨事。
J29nB241_p0603c13║願效犬馬勞，願希蛤蜊福，獅子背上騎，到處樂一處。
J29nB241_p0603c14║清濁憑誰分？但看及門弟，不思水土恩，反縱虛妄意。
J29nB241_p0603c15║智臣心豈甘？約戰要伊敵。獅子吼聲聞，心肝腦髓碎，
J29nB241_p0603c16║群獸四下散，一場大笑具。
J29nB241_p0603c17║林滿多羅樹，松柏獨青青。亦能傲霜雪，亦能蔭野村。
J29nB241_p0603c18║膏留仙鼎助，子向佛爐焚。西來隱身座，東去黃檗門。
J29nB241_p0603c19║臨濟一株遠，龍樹三昧尊。露滴菩提種，杪掃泡影雲。
J29nB241_p0603c20║樾大葉還大，楨深根益深。偃蓋一天蔚，苓茯千載靈。
J29nB241_p0603c21║朝看龍蛇變，暮聞風雨頻。窈窕巢月鶴，幽清靜夜琴。
J29nB241_p0603c22║嫩條株株秀，老幹處處貞。勿剪仍勿伐，時煦時作霖。
J29nB241_p0603c23║永貽為標致，覆憩往來人。
J29nB241_p0603c24║苦雨（十二首）
J29nB241_p0603c25║牛山云勝熱，一旦怯生寒。日恒八九雨，五六月長綿。
J29nB241_p0603c26║山花頻淚墮，野鳥慢喧傳。多時不見日，憑欄歎樹煙。
J29nB241_p0603c27║莫厭水雲苦，且同雲水舞。口說水漫漫，眼觀雲普普。
J29nB241_p0603c28║大笑憐黑月，小參潤白牯。夜深不覺眠，滴滴簷前雨。
J29nB241_p0603c29║齋糧自何處，帶水拖泥擎。應憐脂膏濫，須知汗血淋。
J29nB241_p0603c30║草鞋生菌子，衣裏起塺塵。未惜樹生耳，皇天雨淚淫。
J29nB241_p0604a01║山寺寬且大，世上好愁人。泥融一月雨，嵐氣幾番雲。
J29nB241_p0604a02║薪貴蛙產灶，錢少米如珍。仰頭望日出，低頭煙霧生。
J29nB241_p0604a03║人生娑婆苦，不似苦漓淋。
J29nB241_p0604a04║為說山下熱，籃輿上此巔，不但交扇閣，且有雨風連。
J29nB241_p0604a05║遊山無況地，長雲沒曉天，腳頭頓生懶，衣被苦承肩。
J29nB241_p0604a06║早晚那得辨，一榻響餘泉。
J29nB241_p0604a07║世亂兼久雨，六月正飛霜。若為瀉銀漢，一洗戈甲場。
J29nB241_p0604a08║寰中歌晃朗，方外喜輝光。睹天如有日，泥水亦何妨。
J29nB241_p0604a09║拍掌笑雲開，人人爭晒㫰。須臾樹生愁，頃刻篩白漲。
J29nB241_p0604a10║忙忙走衲子，喘喘肩衣扛。嗟哉汗臭衫，何時得無恙。
J29nB241_p0604a11║出門兩腳濕，坐地渾身寒。堂前生茂草，墀畔起波泉。
J29nB241_p0604a12║傘蓋露菌似，篛笠笊籬然。安得祝融手，火速一時乾。
J29nB241_p0604a13║鳴鳩猶寂寂，鬣馬太忙忙。苔生因地潤，巢矮兆泉荒。
J29nB241_p0604a14║不買黃金貴，惟慮青苗傷。濕寢妨腰疾，違制坐高床。
J29nB241_p0604a15║不明因潤生，無漏顯妙覺，普雨潤諸根，穀羅遮皓月。
J29nB241_p0604a16║雲陰世界海，水與法流接，若在途路人，終是畏途滑。
J29nB241_p0604a17║老幹連雲拔，枯枝帶露擎。冷灶和煙煮，清膏得火明。
J29nB241_p0604a18║鳥鳴水滴滴，雞栖夜沉沉。鬥雨應堂缽，長期翌日晴。
J29nB241_p0604a19║未裁喜雨賦，先說祈晴聯。非滯田租薄，恐滋檀那慳。
J29nB241_p0604a20║野鶴寬天地，籠雞嗇飲餐。胡為重時若，旱潦災亦然。
J29nB241_p0604a21║祈晴（十二首）
J29nB241_p0604a22║方外非閒管，真俗雅相連。衣食緣助道，檀波乃福田。
J29nB241_p0604a23║無求歡大有，我少豫他全。不參泥水學，寧用曝乾禪。
J29nB241_p0604a24║千云及萬語，悟後妄情脫，覺湛室生明，晦久空絡索。
J29nB241_p0604a25║椎洗古宿泥，杖挑峰頂月，一暴與十寒，止止不須說。
J29nB241_p0604a26║久雨若不晴，農夫必高亢。一則懼循環，一則憂禾稂。
J29nB241_p0604a27║纔喜白練橫，又見虛空障。願風吹開雲，控告青天上。
J29nB241_p0604a28║黑戾實無知，商羊不善舞，旋來松羃煙，惱我眾心目。
J29nB241_p0604a29║我眾算忘機，人世那得爾？日間七件事，夜裏萬想思，
J29nB241_p0604a30║雖不怨蒼蒼，暗點吞聲淚。
J29nB241_p0604b01║六月不見天，五月不揮扇。古來稱希有，黃金難買換。
J29nB241_p0604b02║我說為云何，三農恐兩欠。平地草成林，高山泥骨現。
J29nB241_p0604b03║所以祝時晴，水荒亦是旱。
J29nB241_p0604b04║我嘗慨世諦，翻手與覆手。寧灌日中瓜，無栽冒雨非。
J29nB241_p0604b05║夢裏巫山雲，愁中采石酒。回想大明天，秖因氛霧久。
J29nB241_p0604b06║瓦鱗欲晒日，竹羽喜搖光。子鳥思母翼，老鸛冀空翔。
J29nB241_p0604b07║且歸雲龍洞，送還雨師鄉。禱爾三足烏，早早出扶桑。
J29nB241_p0604b08║水柔遭沒溺，火烈免凌欺。暑熱催稻早，浸冷滯禾遲。
J29nB241_p0604b09║園蔬荒應揀，松枝贅欲垂。雲霓如就望，油沛不逾時。
J29nB241_p0604b10║安得久陰霾，未肯暫和曦。料想年豐熟，不歌雲漢詩。
J29nB241_p0604b11║乍見太陽喜，雲遮轉覺驚。活卻無明草，滋長爛葛藤。
J29nB241_p0604b12║明日又恐雨，安得樂為霖？瓜熟雖自落，也須藉熏蒸。
J29nB241_p0604b13║隙駒久未過，衲子實忘情，缽盂幾度濕，嶺畔一無行。
J29nB241_p0604b14║蟣虱生慣便，蚊虻獲藏身。若不開慧眼，爭知惜寸陰。
J29nB241_p0604b15║為僧沒錐地，到處是其家。飯喫萬戶米，羹煮沿門瓜。
J29nB241_p0604b16║兩腳苦泥滑，一身樂晴霞。滯我難行化，徒教免吁嗟。
J29nB241_p0604b17║喜雨從來事，祈晴是罕音。糞臭妨水大，蟻搬證驟淋。
J29nB241_p0604b18║江豚且莫拜，神彖復無心。鐘鼓聲響朗，一眾笑欣欣。
J29nB241_p0604b19║感賦（十八首）
J29nB241_p0604b20║入山不厭深，入林不厭密。深密山和林，是我逍遙日。
J29nB241_p0604b21║我見人心薄，有始多無終。何如松與柏，恒任四時風。
J29nB241_p0604b22║冤常生於親，憎每起於愛，始信親愛人，是名大儗昧。
J29nB241_p0604b23║烏鴉重腐鼠，鵷鶵遊冥冥。清濁不同途，庸庸卻有評。
J29nB241_p0604b24║隨緣多快活，任運實無憂。東西南北中，長御大白牛。
J29nB241_p0604b25║毫釐天淵隔，入夢劫石長。紅塵車馬輩，黑夜謾商量。
J29nB241_p0604b26║臨財親也疏，見得貴還賤。不似犬貓兒，依稀生留戀。
J29nB241_p0604b27║鸞見鳳恒喜，蛆逢蠅必橫。同類宜同類，涇渭自分明。
J29nB241_p0604b28║莠曾亂佳苗，朱被奪於紫。翻手纔作雲，覆手又成雨。
J29nB241_p0604b29║青衿五六七，童子一二三。淚眼看離雲，騰騰去復還。
J29nB241_p0604b30║名字緇衣者，入室而操戈。昔日侍者平，今朝何更多。
J29nB241_p0604c01║我欲公人志，人實私我心。心志同楚越，利害而云云。
J29nB241_p0604c02║虛空可消亡，大千隨他壞。唯有臭肝腸，蕩蕩稱常在。
J29nB241_p0604c03║野鳥弄奇音，山花呈巧色。我來觀聽問，陶陶云自得。
J29nB241_p0604c04║登山尋虎跡，入水聽龍吟。任他真富貴，不讓我清貧。
J29nB241_p0604c05║泥多佛還大，浪起船亦高。可笑癡癡子，徒自逞愚豪。
J29nB241_p0604c06║云失失何非？云得得何是？得失與是非，不與老僧似。
J29nB241_p0604c07║無事趺危石，起眼看雲舠。垂鉤世界海，那怕浪頭高。
J29nB241_p0604c08║山居（十二首）
J29nB241_p0604c09║掃除閑枝葉，燒盡爛葛藤。高處高廣種，低處低深耕。
J29nB241_p0604c10║人來問我道，但指前頭有。快便路難逢，下坡須急走。
J29nB241_p0604c11║布衲五尺長，布鞋三斤重。穿來許多年，不記何人供。
J29nB241_p0604c12║我有快活身，無人同快活。有時觀流水，有時看山月。
J29nB241_p0604c13║朱栗和毬拾，黃柑待晚霜。運用識時節，遲早總馨香。
J29nB241_p0604c14║煙淡竹邊坐，雲閒松下行。懸岩欣撒手，斫柏說無生。
J29nB241_p0604c15║吠犬驚鄉客，鳴鐘應比鄰。徐行時語笑，不覺帶閒雲。
J29nB241_p0604c16║白滾三鍾淡，孤燈一盞明。為放浮雲目，因來漏壁星。
J29nB241_p0604c17║草鞋高且閣，鋤钁僭居尊。長行思坐坐，坐久樂行行。
J29nB241_p0604c18║腹裏緣思盡，眼中世界清。踏翻葛藤路，許到慶忠門。
J29nB241_p0604c19║諸方隻見地，慶忠雙行履。遠遠望平山，到來有乎爾。
J29nB241_p0604c20║二時干聲號，晝夜六炷香。從來師祖佛，不是豁空王。
J29nB241_p0604c21║偶言（二首）
J29nB241_p0604c22║鶴立松稍月，魚行水底天。風光都占盡，不費半文錢。
J29nB241_p0604c23║枯樹雲充葉，凋梅雪作花。鄉關何處是，心定即為家。
J29nB241_p0604c24║六言（十二首）
J29nB241_p0604c25║幾嶺蒼松修竹，數溪危石野泉。分明正好乘興，怪殺
J29nB241_p0604c26║丹青暗傳。
J29nB241_p0604c27║眼後眼前雲水，腳頭腳底草山。春溫冬冷秋熱，早粥
J29nB241_p0604c28║午齋夜眠。
J29nB241_p0604c29║細行不在粗行，明燈豈辭暗室。蒲瓜苦世娑婆，霜柿
J29nB241_p0604c30║甜波羅蜜。
J29nB241_p0605a01║一夜爐紅普坐，三時飯淡同餐。休誇人間富貴，勝過
J29nB241_p0605a02║方外小年。
J29nB241_p0605a03║識盡摩訶衍唱，華空正遍覺知。不是有心息念，秪因
J29nB241_p0605a04║無事緣思。
J29nB241_p0605a05║廬清雲來道友，塌定月點明燈。時然樂然言笑，安老
J29nB241_p0605a06║懷少心經。
J29nB241_p0605a07║世亂杖履不亂，人閒斧钁非閒。伐盡藤蔓根底，住開
J29nB241_p0605a08║太平嶺巔。
J29nB241_p0605a09║非我單前七尺，不他椽下三條。柔懦必然爭櫓，英雄
J29nB241_p0605a10║決定讓橈。
J29nB241_p0605a11║入門須看腳下，問道云摘楊花，驀直新羅鷂子，低頭
J29nB241_p0605a12║毛豎眼麻。
J29nB241_p0605a13║風吹雨洒春夏，霜凝雪凍秋冬。明月堂前地白，太陽
J29nB241_p0605a14║嶺上山紅。
J29nB241_p0605a15║著眼直須向上，明頭定要超方。一掌三拳是弱，默然
J29nB241_p0605a16║良久非強。
J29nB241_p0605a17║溪山樂我自在，途路厭他行忙。曆日不知歲月，四時
J29nB241_p0605a18║園蔬成行。
J29nB241_p0605a19║喜雨
J29nB241_p0605a20║茱萸堂上覓波濤，點滴全無烈日高，壁杖為龍時普
J29nB241_p0605a21║澍，呵呵拍掌動眉毫。
J29nB241_p0605a22║苦雨
J29nB241_p0605a23║野鳥有情舒翼少，山花無語點頭多。閒居沒事頻瞻
J29nB241_p0605a24║望，厭看溪雲水一河。
J29nB241_p0605a25║詠雪
J29nB241_p0605a26║疏椽亮壁復生光，錯落珠珍漏影床，不縮楊岐嗟慢
J29nB241_p0605a27║項，爐中榾柮自然長。
J29nB241_p0605a28║訪隱
J29nB241_p0605a29║尋幽漫入野人家，草徑羊腸興轉賒。一曲薇歌聽不
J29nB241_p0605a30║盡，夕陽照處有林花。
J29nB241_p0605b01║入山
J29nB241_p0605b02║世亂無容一衲栖，優游信步入深蹊。紅塵不到青山
J29nB241_p0605b03║上，朝暮惟聞野鳥啼。
J29nB241_p0605b04║住石峰
J29nB241_p0605b05║細雨斜風無一屋，寒苔瘦石有餘湲。數呼明月曾為
J29nB241_p0605b06║座，獨許青山似我閒。
J29nB241_p0605b07║拳庵（春日古孝廉請師遊酆陵縣南諸景）
J29nB241_p0605b08║小小拳庵莨菪連，蹉跎頑石不知年。青雲邀得春舟
J29nB241_p0605b09║便，一到林園別有天。
J29nB241_p0605b10║石雲庵
J29nB241_p0605b11║雲石森森雲室開，石雲結就巧磐臺。眼中自覺低城
J29nB241_p0605b12║市，不負頻登有約來。
J29nB241_p0605b13║獅子嘯風（太平鎮吉祥庵八景）
J29nB241_p0605b14║仰天伏地喚來風，八面玲瓏處處通，不獨輥毬兼倚
J29nB241_p0605b15║帶，還將綠尾拂晴空。
J29nB241_p0605b16║野人面壁
J29nB241_p0605b17║黑髮白褌一足翹，赤肩赤體豈辭勞。心腸鐵石無思
J29nB241_p0605b18║算，壁面回光不動搖。
J29nB241_p0605b19║爐香永供
J29nB241_p0605b20║誰把天香一炷焚，雲煙繚繞在其心。石爐結就無雕
J29nB241_p0605b21║琢，絕念存誠亙古今。
J29nB241_p0605b22║佛臥吉祥
J29nB241_p0605b23║枕石眠雲臥遠峰，庸庸不醒示慈容。悟來曲肱皆三
J29nB241_p0605b24║昧，迷去英雄總夢中。
J29nB241_p0605b25║狻猊戲舞
J29nB241_p0605b26║兩箇摶毬一箇看，曲身引勢舞斑斑，難描難畫猊子
J29nB241_p0605b27║子，從此令人作話傳。
J29nB241_p0605b28║碃口猿啼
J29nB241_p0605b29║陰森碃木少人行，野語高低鬧早昏。一聽便知晴與
J29nB241_p0605b30║雨，聞來那作斷腸聲。
J29nB241_p0605c01║三星拱案
J29nB241_p0605c02║眠弓之案伴三星，伸手摩挲又若屏。自古地靈人必
J29nB241_p0605c03║傑，終須前後隱高明。
J29nB241_p0605c04║繞道旛幢
J29nB241_p0605c05║風舞心搖未動旛，層層疊疊見人寰。鳥啼花笑呈真
J29nB241_p0605c06║景，何必西方看楯欄。
J29nB241_p0605c07║石寶挹勝堂
J29nB241_p0605c08║江來潮水岸來山，玉印曹溪接地天。試問就中誰是
J29nB241_p0605c09║主，赤心片片已多年。
J29nB241_p0605c10║寄笑和尚
J29nB241_p0605c11║布袋當年學賣肥，倒街臥巷醉吟詩。兒孫只愛肚子
J29nB241_p0605c12║美，推祖敲宗韻不齊。
J29nB241_p0605c13║五言律（十二首）
J29nB241_p0605c14║無慣舌頭路，尚餘雲水緣。長連多樹雨，短榻一爐煙。
J29nB241_p0605c15║拳枕和衣後，眼開破夢前。山中人事少，日出正堪眠。
J29nB241_p0605c16║鎮日林間步，杳無車馬蹤。龍蛇觀水曲，嶮巇看山重。
J29nB241_p0605c17║瓶瀉酬庭柏，雲興指澗松。杜鵑歸去好，不識幾人從。
J29nB241_p0605c18║欲問牛山景，登臨幾岫松。樹花開六月，爐雪點三冬。
J29nB241_p0605c19║暑日光煦煦，閒雲影重重。住持何所事，曉暮一聲鐘。
J29nB241_p0605c20║坐山止坐馳，終日豈忘思。豆甲鳲鳩折，菽苗狡兔危。
J29nB241_p0605c21║懶園無菜掐，勤篤有檀施。槽廠弛諸務，爭消十二時。
J29nB241_p0605c22║溈山火不吹，一向樂尋枝。寧使婆偷筍，莫教鞏射麋。
J29nB241_p0605c23║白雲非我路，黃葉豈伊師。若是赤肩子，胡為泣徑岐。
J29nB241_p0605c24║隨緣過夏日，任性領門徒。食淡胸懷爽，心安興趣殊。
J29nB241_p0605c25║無為偏勝懶，有識卻輸愚。但看群居處，方知道不孤。
J29nB241_p0605c26║放下有何事，依稀未肯離。草荒令地瘦，積廣使人癡。
J29nB241_p0605c27║聽響聞無斷，觀河見不移。岩懸頻徙倚，徒自說凄其。
J29nB241_p0605c28║大步寬行地，晴空白晝宜。糞多茄子異，土壯菜瓜奇。
J29nB241_p0605c29║龍女珠呈處，屠兒刀擲時。門門通是路，鳥詠一聯詩。
J29nB241_p0605c30║謝卻煙霞見，何妨逗石頑。淺紅辭近萼，蒼翠看前山。
J29nB241_p0606a01║鬧裏神常定，忙中意自閒。經行宜飯後，緩步任登攀。
J29nB241_p0606a02║不將短句評，肝膽向誰傾？鳥詠忘機曲，蟬吹不斷笙。
J29nB241_p0606a03║隔垣須有耳，對境貴無情。話到掀翻處，難為折腳鐺。
J29nB241_p0606a04║虛空襟腹大，萬象自同亭。竹長山南翠，松栽澗底青。
J29nB241_p0606a05║登高千箇嶺，結夏兩堂僧。惺板敲昏夢，頻挑不夜燈。
J29nB241_p0606a06║語笑只頻頻，蹉跎散誕身，水光生倒樹，山日影長人。
J29nB241_p0606a07║今古誰為主？去來孰作賓？一觀如幻世，界海漫垂綸。
J29nB241_p0606a08║折糸崖
J29nB241_p0606a09║聞說折崖好，登臨煙霧輕。野蔬隨莨長，曲徑傍巒行。
J29nB241_p0606a10║樹響風傳籟，山光日引明。我來稱快賞，回首笑顏生。
J29nB241_p0606a11║閒韻寄峭崖
J29nB241_p0606a12║獨坐虛窗下，吟松戶暫開。微雲呈漢劍，細柳拂晴埃。
J29nB241_p0606a13║看竹唯心顯，窺園妙行恢。鶴鳴懷子和，無語快敲推。
J29nB241_p0606a14║與念武周先生
J29nB241_p0606a15║金城三越月，邂逅喜芝眉。未遂談心處，先觀揮麈時。
J29nB241_p0606a16║詞源無限潤，道譽有餘思。欲擬雲山約，因風想扇詩。
J29nB241_p0606a17║復爵臺養元譚公
J29nB241_p0606a18║邂逅錦江臺，水雲實快哉。巴山思半壁，佛國意全培。
J29nB241_p0606a19║斗印從新篆，海門依舊開。賓鴻如有約，策杖為君來。
J29nB241_p0606a20║七言律（十二首）
J29nB241_p0606a21║無心整理破沙盆，策杖平山近李村；爛嚼虛空消歲
J29nB241_p0606a22║月，勤眠熟覺老乾坤。水雲濟濟芒鞋路，龍象騰騰蹴
J29nB241_p0606a23║蹋門；澗有游鱗林有鳥，知他若箇是鵷鯤？
J29nB241_p0606a24║買得青山啖苦芹，也無懊惱也無欣，孤燈獨坐明窗
J29nB241_p0606a25║月，兩眼雙開野水雲。衲破不妨縫杲旭，心空未許塞
J29nB241_p0606a26║閒文，是中有路堪行拙，珍重吾儕莫厭紛。
J29nB241_p0606a27║祖規佛制坐長連，疊膝磨臀總亦然，少室九年成鈍
J29nB241_p0606a28║置，雪山六載是枯禪。猢猻未伏偷霜果，水牯無調觸
J29nB241_p0606a29║凍牷，雲冷晴空風冷鼻，梅稍香信為誰傳？
J29nB241_p0606a30║趙州昔日謾云無，可是當門牙齒疏，喚作惡龍來洞
J29nB241_p0606b01║窟，又為猛虎下山嵎。師姑意密覷心行，婆子筍偷欺
J29nB241_p0606b02║老孤，佩得護身符一道，誰將貼上祖燈圖？
J29nB241_p0606b03║訴聲野鳥為誰啼？好向枝頭示悟迷。接筧引泉歸皓
J29nB241_p0606b04║月，燒鐺煮茗折枯藜。遲他世上何年脫？早我山中數
J29nB241_p0606b05║日栖。翠竹黃花皆伴侶，悠悠林下幾人齊？
J29nB241_p0606b06║鷸蚌持來是幾年，鉤竿倦晚且歸巔。苔蘚化石鱗魚
J29nB241_p0606b07║躍，竹菉搖風鵷鳥還。若練煙輕嚴嶺畔，如龍樹老植
J29nB241_p0606b08║庵前。山中有興山中適，山外人忙未可談。
J29nB241_p0606b09║柴方水便二年春，沒底籃兒盛藻蘋。腸斷愁猿聲自
J29nB241_p0606b10║遠，眼歡喜雀日相親。鹿呦菜嫩驚慵懶，豬野穀黃醒
J29nB241_p0606b11║惰昏。執事一般分兩序，接連香火豈無鄰。
J29nB241_p0606b12║但得幽棲身自安，松聲草色未為單。利名久謝黃昏
J29nB241_p0606b13║夜，富貴長饒白滾泉。村鳥提壺呼有酒，林禽脫褲說
J29nB241_p0606b14║無寒。山山有路堪行樂，多少行人被腳瞞。
J29nB241_p0606b15║徜徉林下路迢迢，竹徑松門信步超。車馬弗臨空白
J29nB241_p0606b16║晝，傳燈喜讀照清宵。饑倉塞飽三餐滿，殘夢幻回一
J29nB241_p0606b17║枕高。除卻現成公案外，了無別法可逍遙。
J29nB241_p0606b18║大雄山下大雄佛，平地高山總不他，一日太空垂寶
J29nB241_p0606b19║蓋，百祥諸水湧蓮河。芒鞋篛笠參學者，鐵甲金盔信
J29nB241_p0606b20║檀那，倒挂魔王三昧印，尊天普眼是韋馱。
J29nB241_p0606b21║疏林拾葉為啼兒，泥水奚沾路徑岐？參飽無求海上
J29nB241_p0606b22║果，依山唯囓樹頭梨。而安隨寓閒如背，不殆周行妙
J29nB241_p0606b23║若眉。非是柴生煙滿灶，恐遮山色拆瓜籬。
J29nB241_p0606b24║丈室伽藍是泡花，缽囊到處可為家。打開醒眼常看
J29nB241_p0606b25║竹，笑破浮生只種瓜。平地惟餘庭柏樹，高岡不見葛
J29nB241_p0606b26║藤麻。更喜枇杷臨晚翠，一聲長嘯水雲遐。
J29nB241_p0606b27║午日同本師居菊隱
J29nB241_p0606b28║喜隨函丈入雲岡，坐臥閒廬草自芳，未逐舟龍競野
J29nB241_p0606b29║岸，且牽艾虎伏天閶。爭歸小犢疑途短，𨁝跳蒼蛙羨
J29nB241_p0606b30║稼長，風遞荷香臨我袂，忘機無處不端陽。
J29nB241_p0606c01║觀農
J29nB241_p0606c02║炎天日午動涼思，報道堤邊柳樹奇。為覓清飄穿曲
J29nB241_p0606c03║徑，因觀晻稼坐長茈。田餐喫罷愚禪悅，野韻聞來笑
J29nB241_p0606c04║鼓吹。贏得餘閒隨世況，逢人莫向說題詩。
J29nB241_p0606c05║次孺白文公韻
J29nB241_p0606c06║自從得踏鄉關步，長揖相將謝旅亭。下足但能過佛
J29nB241_p0606c07║祖，逢人爭肯說迷醒。涪山既繞環蘇帶，萍水猶慚對
J29nB241_p0606c08║月經。我到林園無箇事，慇勤唯待出藍青。
J29nB241_p0606c09║次蝶庵陳公韻
J29nB241_p0606c10║為懷摩詰喜重光，短杖隨身作戲場，借坐贏他腰帶
J29nB241_p0606c11║玉，陪行悟我木樨香。撥塵揮劍無留佛，破夢開形復
J29nB241_p0606c12║忌莊，但把緣思都放下，大通循本共榆桑。
J29nB241_p0606c13║次何半偈廣文韻
J29nB241_p0606c14║持身早已過南斗，動步那堪倚北辰。被鎖摩尼猶有
J29nB241_p0606c15║價，出群狗子妙無珍。圓明固守真還俗，窠窟掀翻舊
J29nB241_p0606c16║亦新。方外多年尋大隱，頻頻喜見者般人。
J29nB241_p0606c17║東社蓮池（六首）
J29nB241_p0606c18║八方為角石為臺，覓得靈根作聖胎。奇種無分紅白
J29nB241_p0606c19║類，真脩不別智愚來。謝公心雜還同化，陶令醉多有
J29nB241_p0606c20║異裁。此社非偕廬阜社，一花開發眾花開。
J29nB241_p0606c21║城東菡萏滿池塘，綠芰青荷映晚涼。雨打葉圓珠點
J29nB241_p0606c22║活，心空莖直藕絲長。芳姿豈為濂溪愛，綽約非因蝴
J29nB241_p0606c23║蝶香。好向高賢君子道，南濱蓮社月生光。
J29nB241_p0606c24║團團鏡湧碧波雲，出水為錢夏日欣。藕孔裏絲方聖
J29nB241_p0606c25║裔，蓮花灼發況經文。清操弗比閒芳翠，潔性原同舊
J29nB241_p0606c26║見聞。筆把湖州慚解弄，為君略略寫幽芬。
J29nB241_p0606c27║丰神窈窕露清香，周愛何如佛愛長。花為無塵顏漫
J29nB241_p0606c28║出，荷知有熱蓋先張。或從虎澗來三笑，又向龍宮比
J29nB241_p0606c29║六郎。本分風流真不染，淤泥濁水共和光。
J29nB241_p0606c30║無風葉動有魚行，挨落清香送夕陰。激濺碧波翡翠
J29nB241_p0607a01║浴，踏翻珠雨鷺鷥侵。一房君子堅真味，七竅比干盡
J29nB241_p0607a02║節心。豎草浯江頻作釣，錦鱗未許囿池深。
J29nB241_p0607a03║樂邦湧出號芙蕖，別卻西天諡水芝。周子愛伊為己
J29nB241_p0607a04║友，遠公結社作人師。桂棠岸上長相契，桃柳堤邊乍
J29nB241_p0607a05║可宜。我說俚言無箇事，將來磚引候清詞。
J29nB241_p0607a06║署內觀魚
J29nB241_p0607a07║眾維魚矣育同然，署內塘方經濟圓。去歲觀花薰慍
J29nB241_p0607a08║解，今年臨水喜歡連。石臺可比磻溪釣，壖穴非因嚴
J29nB241_p0607a09║子筌。方外何緣逢吏隱，一池秋沼耀清淵。
J29nB241_p0607a10║壽郡侯劉公兼頌德政
J29nB241_p0607a11║一路福星映滿城，巴山錦水遂蒼生。刑清麥長兩岐
J29nB241_p0607a12║穗，政簡民謠五褲聲。野鶴雅隨庚耀度，孤雲偏向慶
J29nB241_p0607a13║輝呈。廉歌父老環遮道，不放兒童竹馬迎。
J29nB241_p0607a14║贈夔門程鎮臺
J29nB241_p0607a15║百戰曾經喜太平，關夔鎖鑰幸來旌。幾般韜略營耕
J29nB241_p0607a16║牧，數萬鎧戈衛子氓。地轉錦江維大樹，天開赤甲啟
J29nB241_p0607a17║長城。萍蹤野外齊沾被，況復鹽車一顧榮。
J29nB241_p0607a18║復學正田公韻
J29nB241_p0607a19║幻住城東出郭山，江舟幾度去來還。培連為羨濂溪
J29nB241_p0607a20║過，植柳應恩陶令閒。白眼無塵松隱樹，青晴有幸水
J29nB241_p0607a21║成灣。方外多年尋知己，不見人云遠世鬟。
J29nB241_p0607a22║答相國呂公次破山禪師韻
J29nB241_p0607a23║山曰：老僧行徑惹人疑，不作將三就四時。春風也
J29nB241_p0607a24║隨桃李轉，難兄難弟吐花詩。
J29nB241_p0607a25║公曰：入海穿山自不疑，卻因一語未投時。而今始
J29nB241_p0607a26║信獦獠子，反笑黃梅壁上詩。
J29nB241_p0607a27║師曰：一說無疑一有疑，請君切莫看今時。西來祖意
J29nB241_p0607a28║成何意，洗耳溪頭不賦詩。
J29nB241_p0607a29║署內觀石池蓮（三首）
J29nB241_p0607a30║不住汙池住上臺，喬遷石座喜芳開。根苗奇異無倫
J29nB241_p0607b01║比，本色清香君子哉。
J29nB241_p0607b02║莖種天然別，清高不染姿。葉團光耀鏡，花綻紫紅芝。
J29nB241_p0607b03║廣德佛陀座，長才君子詩。得臨公署苑，猶更色香奇。
J29nB241_p0607b04║兩諦名葩上苑栽，喜隨清潤占高臺，苦心未見城東
J29nB241_p0607b05║放，鮮色先從茂叔開。錦水龍魚挨不著，蜀山花卉入
J29nB241_p0607b06║無胎，蒂根果實馨香美，莫是靈峰記莂來？
J29nB241_p0607b07║附月崖別詩（并序）
J29nB241_p0607b08║癸未初夏，舟次雲根，今小春矣。荷本師和尚禪宗
J29nB241_p0607b09║心印，期紹祖燈，如大慧之視懶庵需，特予愧非其
J29nB241_p0607b10║人耳。感今思昔，恍與夢會，歸去來兮，賦此志別。
J29nB241_p0607b11║夢向雲根山下遊，此回真箇探山幽，有花如遇優
J29nB241_p0607b12║曇放，無水不為甘露流。寺峻炎暾凝雪子，峰孤白
J29nB241_p0607b13║鷺跨泥牛，三拳一掌堪言報，法乳恩深似敵讎。
J29nB241_p0607b14║附記月崖熊公欽命出京時，忽夢僧捧大慧語錄相送。繼而登山，見趺坐定，僧頭上出五色彩雲。致
J29nB241_p0607b15║敬已，入大殿，禮地藏菩薩。時供燈朗耀，壁間挂有蒲團，覺而異之。因聞揚州有行僧通宿命，公往問
J29nB241_p0607b16║日：「某久慕禪宗，未審契合何處？」僧云：「此去西蜀，有人等你。」公入川，至忠州雲根驛，一聞聚雲吹萬大
J29nB241_p0607b17║師，特登山禮塔。次到平都地藏寺，遇師，乃蒙印可。從派以燈紹名之，付行腳蒲團一員。故有感今思
J29nB241_p0607b18║昔，恍與夢會云。附江西豐城月崖熊公佛花紀序
J29nB241_p0607b19║公為工部主事，緣營房詿誤，逮及圓扉。於崇禎庚辰二月初二日，董江西布政朱之臣、兵部尚書傳
J29nB241_p0607b20║宗龍等，就觀音堂禮懺悔過。至九月十九日，忽睹壁間花影應現，如曇如蓮，玉毫光輝，映滿室內。一
J29nB241_p0607b21║眾咸驚，歎未曾有。光難以繪，花則可摹，因筆為曇花圖。井研陳相公一見信悅，攜入館閣，傳諸公覽
J29nB241_p0607b22║已，聞達　聖聰。上頒大赦，敕首輔范公親詣法司，釋官民殊死
J29nB241_p0607b23║以下數百入罪，各減等出獄。劉墨仙居士聞贊嘆，作曇花歌，有「咎繇高呼呼不聞，各將淨願禮迦文」
J29nB241_p0607b24║之句。諸公咸有頌述。月崖頌云：「心花開向無根樹，非色非空優缽曇。八識田陰培既厚，六時香雨潤
J29nB241_p0607b25║殊酣。光窺戶外雲生谷，影入屏間月映潭。為現真如一彈指，悟來頓轉法華參。」
J29nB241_p0607b26║
J29nB241_p0607b27║　　　　　　　　（普陀嗣法孫性統重刊）
J29nB241_p0607b28║
J29nB241_p0607b29║
J29nB241_p0607b30║慶忠鐵壁機禪師語錄卷之八終