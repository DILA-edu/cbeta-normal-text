J29nB246_p0777a01║斷愚大師語錄序
J29nB246_p0777a02║拈花之旨，雲廓天布，揚光續
J29nB246_p0777a03║燄，代不乏人。惟南嶽至臨濟
J29nB246_p0777a04║獨名正傳，而宗風大振於虎
J29nB246_p0777a05║丘，隆盛於徑山範。而範之嫡
J29nB246_p0777a06║嗣曰斷橋倫祖，倫十四傳為
J29nB246_p0777a07║普明用祖。我永正法叔一老
J29nB246_p0777a08║和尚，迺普明嫡子，敬嚴祖道，
J29nB246_p0777a09║弘闡大猷，座下親炙磨光多
J29nB246_p0777a10║至一二十秋，未輒放行。今法
J29nB246_p0777a11║兄斷愚大師得骨得髓，為永
J29nB246_p0777a12║正墮地獅兒，恂恂篤實，事師
J29nB246_p0777a13║孝謹。其自處固凜凜然若冰
J29nB246_p0777a14║雪，至于接物導生，則又春風
J29nB246_p0777a15║回大塊，一木一草咸欣欣。有
J29nB246_p0777a16║得宜師囑累之偈，有「嚴持戒
J29nB246_p0777a17║律若冰霜，竭盡忠心輔祖綱」
J29nB246_p0777a18║之句，所由然矣。及讀《退菴語
J29nB246_p0777b01║錄》，則一一胸襟流出，妙在殺
J29nB246_p0777b02║活縱橫，超脫自在，絕不蹈襲
J29nB246_p0777b03║行過舊徑。出一言，著著有為
J29nB246_p0777b04║人爪牙；吐一句，的的示衲僧
J29nB246_p0777b05║家作略。與學者抽釘拔楔，奪
J29nB246_p0777b06║食驅耕，如九轉靈丹立地，令
J29nB246_p0777b07║人轉凡成聖。若非深澈乎源
J29nB246_p0777b08║底，則性海翻瀾，波光際天，詎
J29nB246_p0777b09║能若是耶？蓋此一莖花，自瞿
J29nB246_p0777b10║曇拈後數千餘稔，擲在糞掃
J29nB246_p0777b11║堆頭，被我斷兄拾起，舉似十
J29nB246_p0777b12║方，暗香觸鼻，疏影撩人，其誰
J29nB246_p0777b13║為破顏者？
J29nB246_p0777b14║康熙庚戌仲秋己亥望旦，瓶
J29nB246_p0777b15║山法弟真本項謙敬題。
J29nB246_p0777b16║
J29nB246_p0777b17║
J29nB246_p0777b18║
J29nB246_p0777c01║斷愚智禪師語錄目次
J29nB246_p0777c02║序
J29nB246_p0777c03║卷上
J29nB246_p0777c04║陞座
J29nB246_p0777c05║小參
J29nB246_p0777c06║示眾
J29nB246_p0777c07║機緣
J29nB246_p0777c08║行實
J29nB246_p0777c09║卷下
J29nB246_p0777c10║頌古
J29nB246_p0777c11║頌偈
J29nB246_p0777c12║自讚
J29nB246_p0777c13║
J29nB246_p0777c14║
J29nB246_p0777c15║
J29nB246_p0777c16║
J29nB246_p0777c17║
J29nB246_p0777c18║
J29nB246_p0777c19║
J29nB246_p0777c20║
J29nB246_p0777c21║
J29nB246_p0777c22║
J29nB246_p0777c23║
J29nB246_p0777c24║
J29nB246_p0777c25║
J29nB246_p0777c26║
J29nB246_p0777c27║
J29nB246_p0777c28║
J29nB246_p0777c29║
J29nB246_p0777c30║
J29nB246_p0778a01║嘉興退菴斷愚智禪師語錄卷上
J29nB246_p0778a02║嗣法門人機輪等編
J29nB246_p0778a03║康熙甲辰臘月望日，眾檀護請陞座。僧問：「如何是奪
J29nB246_p0778a04║人不奪境？」師云：「徑僻遊郎絕，林深月影遲。」進云：「如何
J29nB246_p0778a05║是奪境不奪人？」師云：「芟除閒草木，腳下迥無私。」進云：
J29nB246_p0778a06║「如何是人境兩俱奪？」師云：「不存車馬跡，豈立主賓儀？」
J29nB246_p0778a07║進云：「如何是人境俱不奪？」師云：「客來呈舊面，花落長
J29nB246_p0778a08║新枝。」進云：「人境已蒙師指示，向上宗乘事若何？」師便
J29nB246_p0778a09║打。進云：「恁麼則祖燈恒不墜，烜赫利人天。」師云：「闍黎
J29nB246_p0778a10║分上作麼生？」僧一喝，便禮拜，師復打，乃云：「萬里無雲
J29nB246_p0778a11║徹骨寒，一輪紅日上層巒，秪因檀護慇懃請，勉向當
J29nB246_p0778a12║陽露一斑。」遂舉拂子云：「會麼？若喚者個作境，要且蹉
J29nB246_p0778a13║過山僧；若喚者個作人，爭奈不識拂子；若喚者個作
J29nB246_p0778a14║人境兩俱奪，正如掩耳偷鈴；若喚者個作人境俱不
J29nB246_p0778a15║奪，亦似空華病眼。所以，世尊說法四十九年，末後靈
J29nB246_p0778a16║山會上全提此事，故初祖西來，不立文字，直指人心，
J29nB246_p0778a17║見性成佛。」復舉拂子云：「若向者裡擔荷得去，恁麼也
J29nB246_p0778a18║得、不恁麼也得、恁麼不恁麼總得，天上有星皆拱北，
J29nB246_p0778a19║人間無水不朝東；設或未然，曹溪波浪如相似，無限
J29nB246_p0778a20║平人被陸沉。」拂一拂。
J29nB246_p0778a21║復舉：「斷橋倫祖上堂，云：『荊山有玉，獲得者不在荊山；
J29nB246_p0778a22║赤水有珠，拾得者不在赤水；衲僧有無位真人，證得
J29nB246_p0778a23║者出入不在面門。』驀拈拄杖橫按，云：『會麼？幽州江口
J29nB246_p0778a24║石人蹲。』」師云：「倫祖雖則提持親切，顯發慈悲，未免令
J29nB246_p0778a25║人智境兩立。退菴即不然，荊山有玉，獲得者妙淨瑩
J29nB246_p0778a26║潔；赤水有珠，拾得者圓明洞澈；衲僧有無位真人，證
J29nB246_p0778a27║得者出入本無途轍。」驀拈拄杖卓一下，云：「會麼？大地
J29nB246_p0778a28║山河一片雪。」喝一喝，下座。
J29nB246_p0778a29║誕日，眾檀信設齋，請陞座。僧問：「如何是賓中賓？」師云：
J29nB246_p0778a30║「縱步踏紅塵。」進云：「如何是賓中主？」師云：「行行皇化裡。」
J29nB246_p0778b01║進云：「如何是主中賓？」師云：「攜杖指迷津。」進云：「如何是
J29nB246_p0778b02║主中主？」師云：「堂堂誰敢觸？」進云：「吾師誕日，四眾雲臻，
J29nB246_p0778b03║向上一句又作麼生？」師便打。進云：「恁麼則壽量超群
J29nB246_p0778b04║象，家風出眾儔。」師云：「汝更道看。」僧一喝，歸眾。師云：「拄
J29nB246_p0778b05║杖子笑你在。」乃云：「有愧劬勞產我身，欲酬罔極復何
J29nB246_p0778b06║伸？鐵牛踏破千山雪，石女敲開不二門。一著先天須
J29nB246_p0778b07║委悉，半肩碎衲漫疏親，冰河燄起非常事，枯木花開
J29nB246_p0778b08║劫外春。」舉拂子，云：「如是會得，則遍界無蹤跡，全身絕
J29nB246_p0778b09║覆藏，能為萬象主，不逐四時忙，千聖皆同證，森羅共
J29nB246_p0778b10║舉揚，四恩咸可報，三有悉蒙光。便能拈一莖草作丈
J29nB246_p0778b11║六金身，將丈六金身作一莖草，於無佛處現佛攝化
J29nB246_p0778b12║有情，以無法處說法令歸正覺，轉山河國土歸自己，
J29nB246_p0778b13║淨盡無餘；轉自己向山河國土，縱橫自在。全賓即主、
J29nB246_p0778b14║全主即賓，然後一為無量、無量為一，塵塵爾、剎剎爾，
J29nB246_p0778b15║如精金百煉，赤體純真；似皎月騰輝，圓明無礙。雖然，
J29nB246_p0778b16║猶未是空劫已前面目在。秪如今日蒙眾慶誕一句
J29nB246_p0778b17║且止，作麼生是空劫已前面目？」復舉拂子，云：「從來佛
J29nB246_p0778b18║眼難窺覷，透出威音更那邊。」喝一喝。
J29nB246_p0778b19║復舉：「長沙景岑禪師因僧問：『如何轉得山河國土歸
J29nB246_p0778b20║自己去？』沙曰：『如何轉得自己成山河國土去？』僧曰：『不
J29nB246_p0778b21║會。』沙曰：『湖南城下好養民，米賤柴多足四鄰。』僧無語。
J29nB246_p0778b22║沙乃示偈曰：『誰問山河轉？山河轉向誰？圓通無兩畔，
J29nB246_p0778b23║法性本無歸。』」師云：「岑老還丹不吝，空施點鐵之功；者
J29nB246_p0778b24║僧其力未充，徒有吞吳之志。有問退菴：『如何轉得山
J29nB246_p0778b25║河國土歸自己去？』即向他道：『恰好。』更問：『如何轉得自
J29nB246_p0778b26║己成山河國土去？』亦對他道：『恰好。』若人透得者兩轉
J29nB246_p0778b27║語，不唯雙眼圓明，管取丹霄獨步；其或未然，氣逼殺
J29nB246_p0778b28║人。」卓拄杖一下，下座。
J29nB246_p0778b29║陞座。舉：「德山一日飯遲，托缽至法堂。因風起浪。雪峰
J29nB246_p0778b30║曰：『者老漢！鐘未鳴、鼓未響，托缽向甚麼處去？』當面蹉
J29nB246_p0778c01║過。山便低頭歸方丈。藏身露影。峰舉似巖頭。納敗不
J29nB246_p0778c02║少。頭曰：『大小德山未會末後句在。』打草驚蛇。山聞，令
J29nB246_p0778c03║侍者喚巖頭，問：『汝不肯老僧那？』作賊人心虛。頭密啟
J29nB246_p0778c04║其意。一釣便上。山明日上堂，果與尋常不同。殺人刀、
J29nB246_p0778c05║活人劍。頭曰：『且喜老漢會末後句。』塗污人不少。『雖然，
J29nB246_p0778c06║也秪得三年活。』伎倆已盡。山果三年而歿。疑殺天下
J29nB246_p0778c07║人。大眾！者一隊漢總被退菴捉敗了也，且作麼生是
J29nB246_p0778c08║末後句？」驀拈拄杖，卓一卓、喝一喝，云：「然雖如是，更聽
J29nB246_p0778c09║一偈：『因風起浪入雲堂，一片婆心絕覆藏，雪老惜乎
J29nB246_p0778c10║已蹉過，奯公多口妄施張。低頭歸室全披露，攜杖登
J29nB246_p0778c11║壇重舉揚，末後三年渾漏洩，豁開宗眼漫摶量。』」復卓
J29nB246_p0778c12║拄杖，下座。
J29nB246_p0778c13║陞座。僧問：「如何是退菴境？」師云：「古木沖霄漢，煙霞達
J29nB246_p0778c14║遠村。」進云：「如何是境中人？」師云：「覿體無回互，當軒為
J29nB246_p0778c15║指陳。」僧禮拜，師便打。問：「永正老人道：『寒灰當發燄，枯
J29nB246_p0778c16║木也花開。』是甚麼人分上事？」師便打。進云：「恁麼則臨
J29nB246_p0778c17║濟家聲振，長溪面目新。」師云：「腳跟下更須喫棒。」僧便
J29nB246_p0778c18║喝，師復打。乃舉：「南明和尚示眾云：『五峰頭卓朔，雙徑
J29nB246_p0778c19║尾顛先，喝石巖一任𨁝跳，明月池覆地傾天。此四句
J29nB246_p0778c20║中，有一句有殺人刀、無活人劍，有一句有活人劍、無
J29nB246_p0778c21║殺人刀，有一句殺人刀、活人劍俱有，有一句殺人刀、
J29nB246_p0778c22║活人劍俱無，揀點得倜儻分明，許你參學事畢。』」師云：
J29nB246_p0778c23║「退菴亦有四句舉似大眾，非敢與南祖爭英，貴圖兩
J29nB246_p0778c24║彩一賽。『溪水翻銀浪，庭梅笑晚香，寒鴉鳴落日，清罄
J29nB246_p0778c25║響叢篁。』此四句中，有一句有賓無主，有一句有主無
J29nB246_p0778c26║賓，有一句賓主交參，有一句賓主迥絕。然雖如是，要
J29nB246_p0778c27║見南祖則易，要見退菴則難。若能撿辨得出，秪可且
J29nB246_p0778c28║居門外；如或謬亂指陳，何止白雲萬里。設有個漢知
J29nB246_p0778c29║得山僧恩、入得山僧室，正好朝打三千、暮打八百。且
J29nB246_p0778c30║道山僧畢竟有何超卓？」驀拈拄杖，云：「掀倒上重關捩
J29nB246_p0779a01║子，出頭天外更誰知？」卓一卓，下座。
J29nB246_p0779a02║除夕，小參。僧問：「年窮歲盡時如何？」師云：「明日是新正。」
J29nB246_p0779a03║進云：「恁麼則大家齊拱賀，遍界樂昇平也。」師云：「且緩
J29nB246_p0779a04║緩。」僧一喝，歸眾。師云：「放你三十棒。」乃舉：「北禪智賢禪
J29nB246_p0779a05║師曰：『年窮歲盡，無可與諸人分歲，老僧烹一頭露地
J29nB246_p0779a06║白牛，炊黍米飯、煮野菜羹、燒榾柮火，大家喫了唱村
J29nB246_p0779a07║田樂。何故？免見倚他門戶傍他墻，剛被時人喚作郎。』
J29nB246_p0779a08║下座，歸方丈。至夜深，維那至方丈問訊，曰：『縣裡有公
J29nB246_p0779a09║人到。』賢曰：『作甚麼？』那曰：『道和尚宰牛不納皮角。』賢遂
J29nB246_p0779a10║捋下頭帽擲地上，那便拾去，賢下禪床擒住，曰：『賊！賊！』
J29nB246_p0779a11║那將帽覆賢頂，曰：『天寒，且還和尚。』賢呵呵大笑，那出
J29nB246_p0779a12║去。時法昌為侍者，賢顧昌曰：『者公案作麼生？』昌曰：『潭
J29nB246_p0779a13║州紙貴，一狀領過。』」師云：「北禪雖則片片赤心，未免傍
J29nB246_p0779a14║觀者哂。維那向虎頷下捋鬚，也是陣後興兵。唯有法
J29nB246_p0779a15║昌較些子，蝦跳不出斗，總把龜毛繩子束向一邊子
J29nB246_p0779a16║也。退菴即不然，家風澹泊，無可與諸人分歲，秪得麥
J29nB246_p0779a17║飯黃虀喫了，一任經行打坐。何故？」卓拄杖，云：「道泰不
J29nB246_p0779a18║傳天子令，時清休唱太平歌。」下座。
J29nB246_p0779a19║小參。「不用如何若何，便請單刀直入。有麼？有麼？」一僧
J29nB246_p0779a20║纔出，師劈脊便打，僧云：「某甲話也未問，因甚便打？」師
J29nB246_p0779a21║云：「者漆桶話頭也不識。」僧喝，師復打。又僧出，師亦打，
J29nB246_p0779a22║云：「且道者棒賞你？罰你？」僧擬語，師又打。又僧出，師打，
J29nB246_p0779a23║云：「討甚麼碗？」僧無語，師亦打。乃云：「若是伶俐漢，道頭
J29nB246_p0779a24║知尾便合休去，何更要師家添鹽添醬？適來僧纔出，
J29nB246_p0779a25║山僧便打，且道意在於何？要汝等直下承當省力去，
J29nB246_p0779a26║何必登山涉險、帶水拖泥，出一叢林、進一保社，三根
J29nB246_p0779a27║椽下、七尺單前，磨褌擦褲、廢寢忘餐，討許多生受喫。」
J29nB246_p0779a28║卓拄杖，云：「還委悉麼？若委悉得，始知釋迦不先、彌勒
J29nB246_p0779a29║不後，達磨不來東土、二祖不往西天；若不委悉，大有
J29nB246_p0779a30║事在，莫道山僧不道好。」復卓拄杖，下座。
J29nB246_p0779b01║示眾
J29nB246_p0779b02║佛誕，示眾。舉：「世尊初生，一手指天，一手指地，周行七
J29nB246_p0779b03║步，目顧四方，曰：『天上天下，唯吾獨尊。』雲門曰：『我當時
J29nB246_p0779b04║若見，一棒打殺與狗子喫，貴圖天下太平。』」師云：「黃面
J29nB246_p0779b05║瞿曇纔生下地，示大人相作獅子吼，怎奈藏頭露尾？
J29nB246_p0779b06║雲門正令雖行，要且腳跟未點地在。退菴恁麼道，還
J29nB246_p0779b07║有為古人雪屈者麼？」卓拄杖，云：「鶴有九皋難翥翼，馬
J29nB246_p0779b08║無千里漫追風。」
J29nB246_p0779b09║示眾。舉：「世尊靈山會上拈起一華顧視大眾，時百萬
J29nB246_p0779b10║人天盡皆罔措，唯金色頭陀破顏微笑。世尊曰：『吾有
J29nB246_p0779b11║正法眼藏、涅槃妙心、實相無相微妙法門，付囑摩訶
J29nB246_p0779b12║迦葉。』」師云：「世尊向虛空裡釘橛，爭奈百萬人天不覺
J29nB246_p0779b13║頂門痛，尊者破顏微笑、眼中著楔。且道退菴又作麼
J29nB246_p0779b14║生？」舉拂子，云：「男兒自有沖天志，豈向他人行處行？」
J29nB246_p0779b15║示眾。舉：「世尊陞座，大眾集定，文殊白椎曰：『諦觀法王
J29nB246_p0779b16║法，法王法如是。』世尊便下座。」師云：「世尊大似一座須
J29nB246_p0779b17║彌山子，囫圇無縫，卻被文殊一椎擊碎了也，直得大
J29nB246_p0779b18║地眾生髑髏敲磕。且道退菴又作麼生？」舉拂子云：「將
J29nB246_p0779b19║此深心奉塵剎，是則名為報佛恩。」擊禪床，便起。
J29nB246_p0779b20║示眾。舉：「世尊在第六天說《大集經》，敕他方此土、人間
J29nB246_p0779b21║天上一切獰惡鬼神悉皆集會，受佛付囑，擁護正法。
J29nB246_p0779b22║設有不赴者，四天門王飛熱鐵輪追之令集。既集會
J29nB246_p0779b23║已，無有不順佛敕者，各發弘誓，擁護正法。唯有一魔
J29nB246_p0779b24║王謂世尊曰：『瞿曇！我待一切眾生成佛，盡眾生界空，
J29nB246_p0779b25║無有眾生名字，我乃發菩提心。』」師云：「世尊休去，雷音
J29nB246_p0779b26║大震。魔王將謂出一頭地，殊不知弄巧成拙，好與三
J29nB246_p0779b27║十拄杖。何故？暗裡抽橫骨，明中坐舌頭，佛魔俱屏跡，
J29nB246_p0779b28║脫體自風流。」喝一喝。
J29nB246_p0779b29║示眾。舉：「世尊示隨色摩尼珠，問五方天王：『此珠而作
J29nB246_p0779b30║何色？』時五方天王互說異色。世尊藏珠，復抬手曰：『此
J29nB246_p0779c01║珠作何色？』天王曰：『佛手中無珠，何處有色？』世尊曰：『汝
J29nB246_p0779c02║何迷倒之甚？吾將世珠示之，便強說有青、黃、赤、白色；
J29nB246_p0779c03║吾將真珠示之，便總不知。』時五方天王悉自悟道。」師
J29nB246_p0779c04║云：「大小世尊，話作兩橛，檢點將來，猶欠慈悲。雖然，天
J29nB246_p0779c05║王悟去，堪作甚麼？退菴若作世尊，各與三十拄杖。何
J29nB246_p0779c06║也？殺人刀，活人劍。」
J29nB246_p0779c07║示眾。舉：「達磨大師一日命門人日：『時將至矣，汝等盍
J29nB246_p0779c08║各言所得乎？』時有道副對日：『如我所見，不執文字，不
J29nB246_p0779c09║離文字，而為道用。』祖曰：『汝得吾皮。』尼總持曰：『我今所
J29nB246_p0779c10║解，如慶喜見阿[門@(人/人)]佛國，一見更不再見。』祖曰：『汝得吾
J29nB246_p0779c11║肉。』道育曰：『四大本空，五陰非有，如我見處，無一法可
J29nB246_p0779c12║當情。』祖曰：『汝得吾骨。』最後慧可出，但禮拜依位而立。
J29nB246_p0779c13║祖曰：『汝得吾髓。』乃傳衣付法。」師云：「初祖昔年脫空謾
J29nB246_p0779c14║語，賺他個個承虛接響，直饒二祖禮拜依位而立，未
J29nB246_p0779c15║免亦被塗污。退菴既自為他兒孫，且道有甚長處，敢
J29nB246_p0779c16║恁麼道？」擲拄杖，云：「意氣不從天地得，精金那復帶泥
J29nB246_p0779c17║沙？」喝一喝，便起。
J29nB246_p0779c18║示眾。舉：「六祖大師曰：『吾有一物，無頭無尾，無名無字，
J29nB246_p0779c19║無背無面，諸人還識麼？』神會出眾曰：『是諸法之本源，
J29nB246_p0779c20║神會之佛性。』」師云：「六祖大師如將一口縵天網子撒
J29nB246_p0779c21║向當陽了也，可惜荷澤自甘投入。若是退菴，待恁麼
J29nB246_p0779c22║道，即便掀倒禪床，喝散大眾，不獨慶快平生，亦使後
J29nB246_p0779c23║昆盡皆灑灑落落。」遂作舞，歸方丈。
J29nB246_p0779c24║示眾。舉：「汾州無業禪師曰：『一毫頭聖凡情念未盡，未
J29nB246_p0779c25║免入驢胎馬腹裡去。』白雲端曰：『直饒一毫頭聖凡情
J29nB246_p0779c26║念頓盡，亦未免入驢胎馬腹裡去。』」師云：「一人放行中
J29nB246_p0779c27║把住，一人把住中放行。若也檢點得出，一任驢胎馬
J29nB246_p0779c28║腹裡得大自在。其或未然，切莫帶累山僧好。」卓拄杖
J29nB246_p0779c29║一下。
J29nB246_p0779c30║示眾。舉：「水潦和尚問馬祖：『如何是西來的的意？』祖曰：
J29nB246_p0780a01║『禮拜著。』潦拜下，祖乃當胸踏倒，潦忽契悟，撫掌呵呵
J29nB246_p0780a02║大笑曰：『也大奇，也大奇，百千三昧、無量妙義，秪向一
J29nB246_p0780a03║毫頭上識得根源去。』住後，每謂眾曰：『自從一喫馬師
J29nB246_p0780a04║踏，直至如今笑不休。』」師拈拄杖召眾云：「若向者裡會
J29nB246_p0780a05║去，不惟省力，要且看破水潦。如或未然，聽取一頌：『水
J29nB246_p0780a06║潦參馬祖，拜倒喫一踏，百千妙義門，從此都抹殺。』」卓
J29nB246_p0780a07║一下云：「不抹殺，萬古清風無阻闔。」便起。
J29nB246_p0780a08║示眾。舉：「趙州從諗禪師曰：『念佛一聲，漱口三日。』」師云：
J29nB246_p0780a09║「大小趙州，眼不能著屑，量不能容人。退菴即不然，錦
J29nB246_p0780a10║上舖花非分外，縱橫無處不稱尊。且道趙州底是？退
J29nB246_p0780a11║菴底是？或有個出來道：『富嫌千口少，貧恨一身多。』山
J29nB246_p0780a12║僧與伊一棒，直須是個人始得。何故？重賞之下，要求
J29nB246_p0780a13║勇夫。」卓拄杖便起。
J29nB246_p0780a14║示眾。舉：「臨濟大師上堂曰：『赤肉團上有一無位真人，
J29nB246_p0780a15║常在諸人面門出入，未證據者看看。』時有僧出問：『如
J29nB246_p0780a16║何是無位真人？』濟下禪床搊住曰：『道！道！』僧擬議，濟托
J29nB246_p0780a17║開曰：『無位真人是什麼乾屎橛？』」師云：「臨濟大師豁開
J29nB246_p0780a18║無位真人面目，立地令人證據，卻被者僧一拶，直得
J29nB246_p0780a19║壁立萬仞，更為下個註腳，轉見婆心。者僧不顧危亡，
J29nB246_p0780a20║挺身而上，其奈有眼如盲，負恩不少。若是退菴，者僧
J29nB246_p0780a21║纔問，和聲便棒。何故？不見道：『為人須為徹，殺人須見
J29nB246_p0780a22║血。』且道與古人相去多少？具眼者辨看。」
J29nB246_p0780a23║示眾。舉：「香嚴開法時，溈山遣僧送書并拄杖到，嚴接
J29nB246_p0780a24║得，曰：『蒼天！蒼天！』僧便問：『和尚為甚如此？』嚴曰：『秪為春
J29nB246_p0780a25║行冬令。』」師云：「大小香嚴把不住，被拄杖子轉不得，者
J29nB246_p0780a26║僧一拶，幾乎屈辱大溈。雖然，還知退菴落處麼？」拍膝，
J29nB246_p0780a27║下座。
J29nB246_p0780a28║示眾。舉：「夾山上堂曰：『我二十年住此山，未曾舉著宗
J29nB246_p0780a29║門中事。』僧便問：『承聞和尚有言：「二十年住此山，未曾
J29nB246_p0780a30║舉著宗門中事。」是否？』山曰：『是。』僧便掀倒禪床，山休去。
J29nB246_p0780b01║明日普請，掘一坑，令侍者請昨日問話僧至，曰：『老僧
J29nB246_p0780b02║二十年秪說無義語，今請上座打殺老僧，埋向坑裡。
J29nB246_p0780b03║便請！便請！若不打殺老僧，上座自著打殺，埋向坑裡
J29nB246_p0780b04║始得。』其僧歸堂，束裝潛去。」師云：「夾山掘坑驗人，不知
J29nB246_p0780b05║禍出私門；者僧挨身白刃，其奈有前無後。當時若作
J29nB246_p0780b06║者僧，待夾山恁麼道，乃撫掌大笑，云：『大眾！看者老漢
J29nB246_p0780b07║轉見敗闕。』非唯自有出身之路，管取夾山一場懡㦬。
J29nB246_p0780b08║然雖如是，且作麼生為夾山出氣？」卓拄杖，云：「渠儂語
J29nB246_p0780b09║脈超玄路，縱奪偏能得自由。」
J29nB246_p0780b10║示眾。舉：「三聖上堂曰：『我逢人即出，出則不為人。』便下
J29nB246_p0780b11║座。興化曰：『我即不然，逢人即不出，出則便為人。』」師云：
J29nB246_p0780b12║「一人半路抽身，一人就窠打劫。二老發揚臨濟宗旨，
J29nB246_p0780b13║雖則力挽千鈞、光生八極，要且未有向上事在。秪如
J29nB246_p0780b14║退菴恁麼道，大眾還甘麼？」以拄杖一時打散。
J29nB246_p0780b15║示眾。舉：「郢州芭蕉慧清禪師上堂，拈拄杖曰：『你有拄
J29nB246_p0780b16║杖子，我與你拄杖子；你無拄杖子，奪卻你拄杖子。』下
J29nB246_p0780b17║座。大溈曰：『你有拄杖子，我奪你拄杖子；你無拄杖子，
J29nB246_p0780b18║我與你拄杖子。』」師云：「芭蕉扶強不輔弱，大溈輔弱不
J29nB246_p0780b19║扶強。退菴即不然，你有拄杖子，我不與不奪；你無拄
J29nB246_p0780b20║杖子，我不奪不與。何故聻？」卓拄杖云：「本來此事無餘
J29nB246_p0780b21║欠，好肉何須更挖瘡？」
J29nB246_p0780b22║示眾。舉：「斷橋倫祖參徑山無準和尚，山以『狗子因何
J29nB246_p0780b23║有業識』命下語，凡三十轉皆不契。祖曰：『可無方便乎？』
J29nB246_p0780b24║山舉真淨頌：『言有業識在，誰云意不深？海枯終見底，
J29nB246_p0780b25║人死不知心。』祖悚然良久，忽聞板聲，大悟。」師云：「徑山
J29nB246_p0780b26║正如倚勢欺人，倫祖亦似無繩自縛，幸爾拈得個鐵
J29nB246_p0780b27║蒺藜子，直得頭破血淋，未免殃及兒孫，徹骨徹髓。退
J29nB246_p0780b28║菴今日忍俊不禁，拋在搕𢶍堆頭了也。」遂高聲召云：
J29nB246_p0780b29║「諸人還見麼？」擲拄杖，下座。
J29nB246_p0780b30║端陽，示眾。「鄉城戶戶換新符，野衲蕭然迥舊模，冷落
J29nB246_p0780c01║雲廚無黍粽，聊將盃茗代菖蒲。大眾！山僧恁麼道，且
J29nB246_p0780c02║道是世諦耶？是佛法耶？謂是世諦，退菴既為佛祖兒
J29nB246_p0780c03║孫，爭合恁麼？道是佛法，秪如大眾又見個甚麼道理？」
J29nB246_p0780c04║乃卓拄杖一下，云：「會麼？粉骨碎身未足酬，一句了然
J29nB246_p0780c05║超百億。」喝一喝，便起。
J29nB246_p0780c06║示眾。舉：「華頂無見先睹禪師因白雲度問：『西來密意
J29nB246_p0780c07║未審如何？』頂曰：『待娑羅峰點頭即向汝道。』雲以手搖
J29nB246_p0780c08║拽擬答，頂便喝，雲曰：『娑羅峰頂白浪滔天，花開芒種
J29nB246_p0780c09║後，葉落立秋前。』頂曰：『我家無殘羹剩飯也。』雲曰：『此非
J29nB246_p0780c10║殘羹剩飯而何？』頂頷之。」師云：「華頂掀翻地軸，白雲掣
J29nB246_p0780c11║轉天關，雖然當處風光，其奈末稍鈍置。退菴今日要
J29nB246_p0780c12║與二老漢雪屈。」舉拄杖云：「白雲盡處見青山，行人更
J29nB246_p0780c13║在青山外。」卓一下，便起。
J29nB246_p0780c14║示眾。舉：「大崗澄禪師凡見僧請益，乃曰：『佛法不是鮮
J29nB246_p0780c15║魚，怕爛卻那？』即趁出。夷峰寧侍傍，忽大悟。」師云：「大崗
J29nB246_p0780c16║老人見僧請益，便湧出一座鐵壁銀山，實是險崤孤
J29nB246_p0780c17║峻，無人能搆。夷峰當時失腳一跌，直得通身粉碎。且
J29nB246_p0780c18║道還有相救者麼？」以兩手作托勢，云：「遏遮來。」
J29nB246_p0780c19║示眾。舉：「天目寶芳進禪師曰：『拈花微笑，節外生枝；面
J29nB246_p0780c20║壁安心，畫蛇添足。山僧者裡無禪可參、無道可學，直
J29nB246_p0780c21║教一個個成佛作祖去。汝等還信得及麼？』良久，拍膝，
J29nB246_p0780c22║曰：『劍號巨闕，玉出崑崗。』」師云：「天目老漢雖則赤心片
J29nB246_p0780c23║片，爭奈龍頭蛇尾。退菴即不然，我者裡無禪可參、無
J29nB246_p0780c24║道可學，直教一個個灑灑落落去。諸人還肯麼？」拈拄
J29nB246_p0780c25║杖，一時趁散。
J29nB246_p0780c26║示眾。舉：「徑山無幻沖和尚編無趣老人錄歸，趣曰：『子
J29nB246_p0780c27║一向做得個甚麼？』山曰：『性沖買得一段田，收得原本
J29nB246_p0780c28║契書，請和尚僉押。』乃將錄呈上，趣接得曰：『者個是我
J29nB246_p0780c29║底，你底聻？』山曰：『和尚莫攙行奪市。』趣擲下錄本，山便
J29nB246_p0780c30║出。」師云：「父子投機，與奪自在，然雖足可觀光，其奈露
J29nB246_p0781a01║柱不肯。大眾！且道淆訛在甚麼處？」驀拈拄杖卓一下，
J29nB246_p0781a02║便起。
J29nB246_p0781a03║示眾。舉：「興善南明廣和尚因聞谷大師問：『了即業障
J29nB246_p0781a04║本來空，未了應須償宿債。因甚獅子尊者被罽賓國
J29nB246_p0781a05║王斬卻？』南曰：『本來空。』聞曰：『為什麼王臂自落？』南曰：『本
J29nB246_p0781a06║來空。』聞曰：『和尚意旨如何？』南曰：『本來空。』」師云：「匋山激
J29nB246_p0781a07║揚個事，舉古明今；興善直指當機，轉凡成聖。且道畢
J29nB246_p0781a08║竟意旨如何？」以拂子劃一劃，云：「莫錯會好。」
J29nB246_p0781a09║示眾。舉：「普明鴛湖老人謁湛然和尚，問：『目前無法，意
J29nB246_p0781a10║在目前，其旨如何？』湛曰：『聞令師出關，是否？』湖曰：『不是
J29nB246_p0781a11║目前法，非耳目之所到，又作麼生？』湛揖曰：『請出，我要
J29nB246_p0781a12║止靜。』湖便出。」師云：「言中有響，句裡藏鋒，收放同時，主
J29nB246_p0781a13║賓互換，如兩鏡相照，二日並輝。然雖如是，且道離諸
J29nB246_p0781a14║問答又作麼生與二老相見？」遂拽拄杖，下座。
J29nB246_p0781a15║示眾。舉拄杖云：「古人道：『識得拄杖子，參學事畢。』退菴
J29nB246_p0781a16║即不然，識得拄杖子，正好喫棒。且道因甚如此？」乃卓
J29nB246_p0781a17║一下云：「太平本是將軍致，不許將軍建太平。」便起。
J29nB246_p0781a18║示眾。舉：「鴛湖老人同雪嶠大師上弦夜翫月次，嶠指
J29nB246_p0781a19║月問：『那半個在那裡去了？』湖良久，曰：『會麼？』嶠曰：『也秪
J29nB246_p0781a20║得半個。』湖卻問：『那半個在那裡去了？』嶠亦良久，湖曰：
J29nB246_p0781a21║『也秪得半個。』嶠乃呵呵大笑。」師云：「二老為那半個費
J29nB246_p0781a22║卻許多腕頭力作麼？者裡若有問：『那半個在那裡去
J29nB246_p0781a23║了？』但舉拳，云：『鑑他更如何？』劈面便掌。」一僧出，師打一
J29nB246_p0781a24║棒，便歸方丈。
J29nB246_p0781a25║示眾。舉：「石雨和尚舉：『鴛湖老人拈瑞巖主人公話曰：
J29nB246_p0781a26║「白日青天作夢，夢中頻喚主人，直饒惺惺諾諾，也是
J29nB246_p0781a27║無主孤魂。」』問眾曰：『瑞巖是了手底人，為甚他道是無
J29nB246_p0781a28║主孤魂？不知瑞巖過在甚麼處？』眾下語不契，復曰：『莫
J29nB246_p0781a29║道無人激發好。』」師云：「橫身舉唱，盡力拈提，則不無二
J29nB246_p0781a30║大老，要且蹉過瑞巖。秪如退菴恁麼道，意作麼生？」乃
J29nB246_p0781b01║卓拄杖，云：「不圖打草，秪要驚蛇。」
J29nB246_p0781b02║示眾。舉：「永正老和尚晚參，曰：『日間圊頭請浴，山僧向
J29nB246_p0781b03║他道：「道得即去。」頭擬議，山僧道：「恁麼則不浴也。」行者
J29nB246_p0781b04║曰：「請和尚脫腳。」山僧便去。大眾！若道行者是，則認奴
J29nB246_p0781b05║作郎；若道圊頭不是，又扶強抑弱；若道二人俱是，正
J29nB246_p0781b06║是顢頇佛性，儱侗真如；若道二俱不是，且道因甚不
J29nB246_p0781b07║從圊頭請，卻依行者去？試定當看。』眾無語，乃卓拄杖，
J29nB246_p0781b08║曰：『選佛若無如是眼，為人難破死生關。』喝一喝，便起。」
J29nB246_p0781b09║師云：「者老漢三百六十骨節、八萬四千毫竅，盡情對
J29nB246_p0781b10║眾抖擻了也，惜乎未得其人。是晚，智上座若在，便出
J29nB246_p0781b11║眾禮拜，云：『恩大難酬。』非唯不負洪慈，亦且要與老漢
J29nB246_p0781b12║相見。退菴恁麼道，還有恁麼人麼？」良久，云：「為惜當年
J29nB246_p0781b13║垂釣叟，於今布網又空施。」拽拄杖便起。
J29nB246_p0781b14║示眾。以拂子拂，云：「還見麼？眼如葡萄朵，決定是見。」擊
J29nB246_p0781b15║禪床，云：「還聞麼？耳如新捲葉，一定是聞。當時靈雲見
J29nB246_p0781b16║桃華、香嚴聞擊竹，便乃悟去。秪如退菴恁麼老婆，因
J29nB246_p0781b17║甚諸人未得瞥地？秪為背覺合塵，不肯回光返照。所
J29nB246_p0781b18║以道：『把手勸君行不得，唯人自肯乃方親。』敢問大眾：
J29nB246_p0781b19║還有自肯者麼？好與山僧提瓶挈杖。何故如此？」復以
J29nB246_p0781b20║拂子打○○○，下座。
J29nB246_p0781b21║機緣
J29nB246_p0781b22║僧問：「大悲千手眼，那一隻是正眼？」師云：「煙籠岸柳枝
J29nB246_p0781b23║枝綠。」僧云：「不會。」師云：「雨洗溪桃朵朵紅。」僧禮拜云：「蒙
J29nB246_p0781b24║和尚指示。」師云：「錯認定盤星。」
J29nB246_p0781b25║師問僧：「死了、燒了向什麼處去？」僧云：「者裡去。」師云：「不
J29nB246_p0781b26║是者樣底，汝問我。」僧乃問：「死了、燒了向什麼處去？」師
J29nB246_p0781b27║撫掌三下，僧禮拜，師云：「莫向鬼窟裡作活計。」
J29nB246_p0781b28║僧問：「達磨西來，教外別傳，畢竟傳個什麼？」師云：「龜毛
J29nB246_p0781b29║拂子。」僧云：「意旨如何？」師云：「觸破面門。」
J29nB246_p0781b30║問：「弓折箭盡，還有奇特事否？」師云：「飢來喫飯，困來眠。」
J29nB246_p0781c01║天童錦曇禪士問：「人人盡有生緣，如何是和尚生緣？」
J29nB246_p0781c02║師云：「常憶江南三月裡，鷓鴣啼處百花香。」問：「如何是
J29nB246_p0781c03║我手何似佛手？」師云：「天上有星皆拱北，人間無水不
J29nB246_p0781c04║朝東。」問：「如何是我腳何似驢腳？」師云：「陋巷不騎金色
J29nB246_p0781c05║馬，回途卻著破襴衫。」曇作禮，師便打。
J29nB246_p0781c06║僧參，師云：「山僧者裡趙州家風也沒得。」僧云：「以何物
J29nB246_p0781c07║相待來者？」師云：「一個空拳。」僧云：「某甲空拳亦沒得。」師
J29nB246_p0781c08║云：「非汝境界。」僧擬進語，師便打出。
J29nB246_p0781c09║師舉數珠問皋亭僧云：「會麼？」僧云：「不會。」師云：「你也有
J29nB246_p0781c10║底，因甚不會？」僧一喝，師乃連打兩掌。
J29nB246_p0781c11║僧問：「如何是衲僧眼？」師云：「瞎。」僧云：「意旨如何？」師云：「瞎。」
J29nB246_p0781c12║問海上僧云：「汝曾見觀音麼？」僧無語。師云：「蹉過了也。」
J29nB246_p0781c13║又問：「海上風波洪大，往來不易。」僧又無對。師笑云：「險。」
J29nB246_p0781c14║師將一僧鼻孔扭云：「為甚麼你鼻孔落在地下？」僧云：
J29nB246_p0781c15║「何曾？」師云：「何故你不知香臭？」僧無語。師云：「拾取好。」
J29nB246_p0781c16║僧問：「假使百千劫，所作業不忘，為甚麼一稱南無佛，
J29nB246_p0781c17║罪滅河沙劫？」師云：「苦海無邊，回頭是岸。」
J29nB246_p0781c18║僧問：「古人作此○相云：『萬象森羅總在其中，具眼禪
J29nB246_p0781c19║人試甄別看。』請問大師如何甄別？」師云：「全露法中王。」
J29nB246_p0781c20║僧問：「仇人相見即不問，賓主道合事如何？」師云：「南贍
J29nB246_p0781c21║部州打鼓，西瞿耶尼作拍。」
J29nB246_p0781c22║僧問：「香嚴擊竹，未審當時見個甚麼道理便悟去？」師
J29nB246_p0781c23║云：「鼻孔原來搭上脣。」
J29nB246_p0781c24║士問：「得本底人還有生死否？」師云：「生死且止，喚什麼
J29nB246_p0781c25║作本？」士擬議，師劈面一掌，云：「莫道無生死好。」
J29nB246_p0781c26║僧問：「因甚古人道：『佛之一事，我不喜聞？』」師云：「天上天
J29nB246_p0781c27║下，唯我獨尊。」
J29nB246_p0781c28║僧問：「不觸不背，意旨如何？」師云：「無毛鷂子潑天飛。」
J29nB246_p0781c29║僧問：「大透脫底人，因甚披枷帶杻？」師云：「不是苦心人
J29nB246_p0781c30║不知。」僧云：「畢竟如何？」師云：「頭頂天，腳踏地。」
J29nB246_p0782a01║行實
J29nB246_p0782a02║己酉臘八日，震澤龐全力設普茶，同大眾請說行腳，
J29nB246_p0782a03║師卻之。眾固懇，師云：「予愧道不如先哲，行不迨前賢，
J29nB246_p0782a04║福薄德尟，識淺學荒，何足言也？然逼不得已，未免一
J29nB246_p0782a05║番露布。予乃秀水金氏子，父號成丹，母唐氏，生於天
J29nB246_p0782a06║啟壬戌四月二十七日也。不幸二親早喪，老祖拊養
J29nB246_p0782a07║長成。齠齔時，嘗夢觀音大士為予摩頂，因專持菩薩
J29nB246_p0782a08║名號。老祖事佛行善，凡至藍若，予必隨往，常喜禮佛，
J29nB246_p0782a09║愛慕出家。至十六，祖有疾，欲完姻事，予立志不從。未
J29nB246_p0782a10║幾，祖乃坐脫，予痛淚失怙。次年，祖母亦故，殯葬訖，予
J29nB246_p0782a11║自念生死無常，出家時至矣。遂辭親族，蒙送東塔禪
J29nB246_p0782a12║寺，禮覺如老師披剃，是辛巳二十歲也。至癸未，請雪
J29nB246_p0782a13║嶠大師結制，予充行者於方丈。一日，灑掃次，嶠問：『你
J29nB246_p0782a14║為什麼出家？』予云：『父母早亡，為懼生死。』嶠云：『何不參
J29nB246_p0782a15║個無生死底？』予便禮拜，請問：『如何是無生死底？』嶠打
J29nB246_p0782a16║一掌，云：『你自去看。』予悚然再拜。自此疑情猛發，日夜
J29nB246_p0782a17║體究。明春，同老師往皋亭結茅，遂乃佛前立願：『若不
J29nB246_p0782a18║徹悟，誓不出山。』終日癡獃獃地，絕不與人共語，少倦
J29nB246_p0782a19║則痛加鞭策，忘餐廢寢，坐立不安。一日，斫柴次，正迷
J29nB246_p0782a20║悶間，有兔躍出，不覺失刀株立，擬取刀，忽然有省，乃
J29nB246_p0782a21║述偈云：『觸破孃生面，全身沒處藏，落花隨水去，紅日
J29nB246_p0782a22║耀山崗。』呈老師，師甚喜，是丙戌二十五歲也。無幾，老
J29nB246_p0782a23║師圓寂，完其後事。聞古南牧老和尚赴梅溪開堂設
J29nB246_p0782a24║戒，其時路紮重兵，憤志出山，徑至嘉禾，具禮參見。南
J29nB246_p0782a25║問：『甚處來？』予云：『皋亭。』南云：『來作甚麼？』予云：『乞和尚圓
J29nB246_p0782a26║戒。』南云：『衣缽完具否？』予打圓相，呈棒勢。南云：『弄虛頭
J29nB246_p0782a27║漢。』予云：『和尚莫壓良為賤。』南云：『更道看。』予禮拜云：『謝
J29nB246_p0782a28║和尚慈悲。』期畢辭出，參浮老和尚，問云：『何處來？』予云：
J29nB246_p0782a29║『梅溪。』浮拈拄杖云：『梅溪還有者個麼？』予云：『有。』浮云：『既
J29nB246_p0782a30║有，又來作麼？』予舉坐具云：『特來呈似和尚。』浮便打，予
J29nB246_p0782b01║禮拜云：『某甲罪過。』浮命茶留住。後同道友往報恩參
J29nB246_p0782b02║玉老和尚，玉纔見，乃拈起拄杖，予便敷具作禮，玉擲
J29nB246_p0782b03║杖便歸臥室，予收具便出。復至興善參永正老人於
J29nB246_p0782b04║靜室，予問：『靈雲曰：「自從一見桃花後，直至如今更不
J29nB246_p0782b05║疑。」因甚玄沙卻道敢保老兄未徹在？』老人云：『直不藏
J29nB246_p0782b06║曲。』予云：『未審徹底人分上，如何受用？』老人云：『飢來喫
J29nB246_p0782b07║飯，倦即打眠。』予禮拜辭出，老人云：『不得問了便休，大
J29nB246_p0782b08║須仔細。』命至堂中，謁馥生大師。馥德風雅厚，因憩錫
J29nB246_p0782b09║焉。一日呈偈，老人接得便打，予擬進語，老人又打，予
J29nB246_p0782b10║纔禮拜，老人直打出，予自愧見地未得超卓。明春，啟
J29nB246_p0782b11║大悲期，請入懺堂。期畢，復進室中禮拜，老人乃問：『你
J29nB246_p0782b12║在懺期中還見大悲菩薩麼？』予云：『在和尚頂門放光
J29nB246_p0782b13║了也。』老人云：『在老僧頂門與汝有甚交涉？』予豎拳云
J29nB246_p0782b14║『請和尚證明。』老人連打三掌，予禮拜，老人便一踏，予
J29nB246_p0782b15║自此脫然，遂呈偈云：『向謂無能及，從今脫見知，森羅
J29nB246_p0782b16║休作舞，萬象漫提撕。』老人頷之，是戊子年二十七歲
J29nB246_p0782b17║也。時在躬師亦在堂中，相與甚契。一日，登閣次，躬問：
J29nB246_p0782b18║『如何得遍現色身？』予云：『更上一層樓。』躬云：『謝師答話。』
J29nB246_p0782b19║予云：『莫錯會好。』是秋，紳衿諸護法恭請老人住永正
J29nB246_p0782b20║禪院，予即同在躬隨侍。時當初住，予雖在侍寮，內外
J29nB246_p0782b21║諸事無不兼理。一日，種菜次，老人至，問：『作甚麼？』予云：
J29nB246_p0782b22║『種菜。』老人云：『為眾？為己？』予云：『請和尚分析。』老人云：『將
J29nB246_p0782b23║謂你道得。』予以掘子打地三下，老人休去。予因看幻
J29nB246_p0782b24║菴師，至棲真參林老和尚，予云：『特叩寶山，便請賜棒。』
J29nB246_p0782b25║林云：『老僧沒氣力。』予便喝，林云：『三十棒自領出去。』予
J29nB246_p0782b26║展具云：『人事道中，合禮三拜。』遂至客寮，乃見幻菴師，
J29nB246_p0782b27║敘事畢，幻乞同舟至永正省覲老人，舟中談及四賓
J29nB246_p0782b28║主話，幻便問：『如何是賓中賓？』予云：『沽名釣利拋鄉井，
J29nB246_p0782b29║直至如今不見歸。』幻云：『如何是賓中主？』予云：『拖泥帶
J29nB246_p0782b30║水閒行走，拄杖從來不離身。』幻云：『如何是主中賓？』予
J29nB246_p0782c01║云：『為憐樵子迷幽徑，暫佇谿邊作指陳。』幻云：『如何是
J29nB246_p0782c02║主中主？』予云：『正令全提無向背，凡情聖解豈能容？』幻
J29nB246_p0782c03║云：『秪如不立賓主一句又作麼生？』予云：『風急船行快，
J29nB246_p0782c04║天青日影高。』幻云：『不負吾兄親近老人。』予云：『且莫惡
J29nB246_p0782c05║口。』幻云：『贓物現在。』予便喝，幻乃休。一日，龍池萬老和
J29nB246_p0782c06║尚至如如菴，予往禮問：『後生晚進，乞垂方便。』萬便打，
J29nB246_p0782c07║予云：『恁麼則某甲禮拜去也。』萬云：『你見甚麼道理？』予
J29nB246_p0782c08║便喝，萬復打，予拂坐具便出。辛卯冬，老人赴當湖檀
J29nB246_p0782c09║越屠公請，住竺隱禪院，予充監院，力為修整，乃成叢
J29nB246_p0782c10║席。一日，同完初屠公請老人觀海登陳山，老人驀問：
J29nB246_p0782c11║『水牯牛聻？』予捏兩拳加頂上，老人云：『且喜穿卻鼻孔。』
J29nB246_p0782c12║予轉身便行，老人云：『一任𨁝跳。』予機緣頗有不及，每
J29nB246_p0782c13║舉甲午春，濮溪護法復請老人赴永正，檀越屠公乞
J29nB246_p0782c14║留主持，予切欲隨侍，乃白老人，舉幻菴師繼席，即隨
J29nB246_p0782c15║同往。至老人誕日，眾請上堂，予問：『父母未生前，請師
J29nB246_p0782c16║道一句。』老人云：『未問已前答汝竟。』予云：『世尊降誕，地
J29nB246_p0782c17║湧金蓮，和尚生日，有何祥瑞？』老人云：『今日眾居士請
J29nB246_p0782c18║山僧陞座。』予云：『恁麼則斷橋嫡脈流千古，臨濟宗風
J29nB246_p0782c19║萬派傳。』老人云：『速禮三拜。』予拂具歸眾。是冬大凍，老
J29nB246_p0782c20║人脾疾甚危，體弱怕寒，向因老人有願不著絲綿，予
J29nB246_p0782c21║秪得違命重整衣被，再三求懇乃得更換，捐己衣資
J29nB246_p0782c22║湊買參附，蒙神醫德士幸而病愈。老人志欲靜養，予
J29nB246_p0782c23║同敬泉沈居士築室長水，延請事奉，老人即命之曰
J29nB246_p0782c24║退菴，是乙未春也。時金明老和尚同本師老人重建
J29nB246_p0782c25║普明用祖塔於興善，命予監理，工畢，即同送靈骨入
J29nB246_p0782c26║葬。己亥冬，予欲掩關呈偈，老人得蒙慈允，乃關居永
J29nB246_p0782c27║正，老人遂依韻賜詠曰：『巾瓶不倦喜忘春，危險親徵
J29nB246_p0782c28║義更深，惡棒痛敲因徹骨，玄言聖誨要知音。幾臨禪
J29nB246_p0782c29║剎憑君輔，每患沉痾賴爾任，有問關中何所事？直須
J29nB246_p0782c30║拈出祖師心。』值中秋夜，老人舉馬祖翫月話問眾云：
J29nB246_p0783a01║『古人恁麼道，汝等各下一語看。』予云：『金屑雖貴，落眼
J29nB246_p0783a02║成翳。』復呈頌云：『孤輪炯炯耀無隅，今古婆心義不殊，
J29nB246_p0783a03║極目清光堪繼賞，爭如擊碎驪龍珠？』老人稱善。辛丑
J29nB246_p0783a04║春，因乏監院，金明老和尚特蒙過院，乃同老人命予
J29nB246_p0783a05║出關，明亦賜偈曰：『凋林欲挽正斯時，何必拘拘俟滿
J29nB246_p0783a06║期？放出從前真面目，移風易俗好施為。』時檀護畢集，
J29nB246_p0783a07║請老人啟關，予乃問：『自入關來事最親，經行坐臥本
J29nB246_p0783a08║天真，忽蒙擊碎虛空鎖，躍出金烏萬象新。』老人云：『更
J29nB246_p0783a09║道看。』予一喝，老人云：『也不虛過。』予禮拜，云：『謝和尚證
J29nB246_p0783a10║明。』老人打一棒，云：『且道是賞你？罰你？』予云：『有意氣時
J29nB246_p0783a11║添意氣，不風流處也風流。』老人遂付囑偈曰：『是心非
J29nB246_p0783a12║有法，是法本非心，心法俱空寂，真宗耀古今。』予自愧
J29nB246_p0783a13║匪材，不能重任，難違慈命，勉爾承當，是三月望日也。
J29nB246_p0783a14║老人命主院事，予義不能辭，竭力支撐，因佛相淋漓，
J29nB246_p0783a15║殿房坍損，局面未全，深自慨惜，即將祖產變賣，啟建
J29nB246_p0783a16║山門，併募善信，重裝金像，整葺堂房，添置什物，庶得
J29nB246_p0783a17║小就，已完老人之念，雲水往來，以便接納。老人生平
J29nB246_p0783a18║孤潔，懶涉世緣，適過五旬大慶，即同兩序命予主席，
J29nB246_p0783a19║予乃涼德多愆，何當繼紹？舉請沖默法兄，默亦過遜，
J29nB246_p0783a20║因請通濟法兄住持，遂辭檀護，即同老人仍歸退菴，
J29nB246_p0783a21║是甲辰中秋十日也。次年，編刻老人全錄。春間，承金
J29nB246_p0783a22║明老和尚并老人命，重梓《普明鴛祖語錄》。至秋，同別
J29nB246_p0783a23║駕牧公、眾護法送入楞嚴經坊流行。予不唯贏病，且
J29nB246_p0783a24║歷經險厄，志願隱山，終其殘喘，故雖有一言半句，付
J29nB246_p0783a25║之烏有。今因大眾堅請再三，秪得復將從前醜拙分
J29nB246_p0783a26║明舉似，若是伶俐漢，向智上座未出母胎時覷破，是
J29nB246_p0783a27║親見也，何用繁為？雖然，欲躋無上毗盧頂，不礙從卑
J29nB246_p0783a28║漸次行。」眾皆歡喜，禮謝而退。
J29nB246_p0783a29║當湖佛弟子羽生屠行符敬梓
J29nB246_p0783a30║斷愚智禪師語錄卷上（終）