J31nB267_p0611c01║牧雲和尚嬾齋別集卷之十一
J31nB267_p0611c02║東吳　毛晉子晉　編閱
J31nB267_p0611c03║鄂州　記室智時　較訂
J31nB267_p0611c04║詩（丙之一）古南時之餘一（秋行）
J31nB267_p0611c05║癸未七月下浣，歸海虞破山寺，掃洞聞和尚塔，
J31nB267_p0611c06║舟發梅溪即事
J31nB267_p0611c07║長溪秋水正漫漫，擬放扁舟曉月殘，竹院鐘聲猶未
J31nB267_p0611c08║歇，板橋人影獨相看。稻花隔岸香何遠，桑葉誰家露
J31nB267_p0611c09║不乾？日炤高林懷古寺，百城回望在眉端。
J31nB267_p0611c10║舟次松陵，值當湖馬遠之同泊
J31nB267_p0611c11║船窗出香氣，水際得知音。訝我非塵侶，果諧談夙心。
J31nB267_p0611c12║漏聲傳夜渚，帆影下秋陰。憶在西林寺，初逢話已深。
J31nB267_p0611c13║尹山道中
J31nB267_p0611c14║來往舟何競，其如橋不喧。一山低少樹，幾屋冷成村。
J31nB267_p0611c15║北望金城固，西來白水渾。文身懷至德，感慨獨相存。
J31nB267_p0611c16║宿石家濱
J31nB267_p0611c17║入港不一里，石梁何自高。繫舟墟落暮，倚杖客程勞。
J31nB267_p0611c18║佛火出神廟，蘋風吹布袍。燭殘鄉夢斷，永夜水滔滔。
J31nB267_p0611c19║過華蕩
J31nB267_p0611c20║官塘來往慣，此水一何清。煙淨天都寫，風微浪欲平。
J31nB267_p0611c21║雲山排晚色，蘆荻到秋聲。小鳥從西去，低飛不敢停。
J31nB267_p0611c22║舟中望維摩（洞聞和尚晚年自號雪柏老人，戊午歲于維摩度夏，為余剃落）
J31nB267_p0611c23║虞山望在近，凹處雲溶溶。古樹團煙色，蔚然如小峰。
J31nB267_p0611c24║憶我著袈裟，龐眉於此逢。今也樹不改，悵焉聞山鐘。
J31nB267_p0611c25║雨中歸破山寺
J31nB267_p0611c26║肩輿直直望前投，不畏高林雨色浮，松下二幢元壁
J31nB267_p0611c27║立，寺前一水向通流。雲堂洗缽方過午，竹徑支笻獨
J31nB267_p0611c28║感秋，相見同條驚且喜，衲衣和濕坐床頭。
J31nB267_p0611c29║自虞山過江陰訪黃介子居士，舟泊長涇
J31nB267_p0611c30║青山層疊對官塘，山盡輕舟入渺茫，遠野風香聞桂
J31nB267_p0612a01║子，平湖波定印秋光。日斜纜繫村煙宿，市靜燈懸艸
J31nB267_p0612a02║岸涼，江上潮聲猶未接，雞鳴撥櫂露蒼蒼。
J31nB267_p0612a03║登君山，諸道侶偶集，座中拈句（五首）
J31nB267_p0612a04║晨步君山艸露晞，蒼茫江色冷依依，何從一陣天風
J31nB267_p0612a05║起？遠近輕帆不定飛。
J31nB267_p0612a06║二
J31nB267_p0612a07║荒塚山前似浪堆，江聲八月響于雷。危樓足倦聊支
J31nB267_p0612a08║枕，恰好峰頭看雨來。
J31nB267_p0612a09║三
J31nB267_p0612a10║好好晴波若鏡平，無端大浪忽然生。江靈想亦呈奇
J31nB267_p0612a11║幻，慰我初來遠眺情。
J31nB267_p0612a12║四
J31nB267_p0612a13║變態都來瞬息中，白頭飛浪打飛篷。虯松似與蛟龍
J31nB267_p0612a14║鬥，瞥起濤聲在半空。
J31nB267_p0612a15║五
J31nB267_p0612a16║隔岸浮圖插半天，江根草樹綠芊芊。相逢萍水原無
J31nB267_p0612a17║約，茗碗爐熏一日緣。
J31nB267_p0612a18║經春申君墓作（五首）
J31nB267_p0612a19║翩翩珠履客三千，楚國尊君爵上賢。歿後何人尋葬
J31nB267_p0612a20║地，君山之下古祠前。
J31nB267_p0612a21║二
J31nB267_p0612a22║觀兵函谷卻強秦，椎將持符義救鄰。君始何功屏楚
J31nB267_p0612a23║社，名班公子曰春申。
J31nB267_p0612a24║三
J31nB267_p0612a25║滔滔漢水日東流，有國無君是可憂。天道豈知難少
J31nB267_p0612a26║昧，殺身只為有嘉謀。
J31nB267_p0612a27║四
J31nB267_p0612a28║骨瘞山梁土不高，榮華今古易為消。風帆倘見湖湘
J31nB267_p0612a29║下，不必懸思楚國祧。
J31nB267_p0612a30║五
J31nB267_p0612b01║邯鄲奇貨有人窺，笑煞當年呂不韋。以我為贏誠快
J31nB267_p0612b02║事，不知彈指更存誰。
J31nB267_p0612b03║晚泊
J31nB267_p0612b04║前路趁不及，此間聊繫舟，橋名初未識，村語自相酬。
J31nB267_p0612b05║艸長潮聲落，煙寒夜色流，欲眠還一望，星斗在船頭。
J31nB267_p0612b06║舟行口占（五首）
J31nB267_p0612b07║不在山邊即水邊，衲僧受用只清緣。綠楊煙下看山
J31nB267_p0612b08║影，兩眼空濛別有天。
J31nB267_p0612b09║二
J31nB267_p0612b10║日日舟行見岸移，眼前之幻少人知。穩伸雙足篷窗
J31nB267_p0612b11║臥，不管人間路險夷。
J31nB267_p0612b12║三
J31nB267_p0612b13║湖邊岸曲草萋萋，一往看來津欲迷。倚櫂中流問漁
J31nB267_p0612b14║子，煙村白晝正啼雞。
J31nB267_p0612b15║四
J31nB267_p0612b16║一重煙樹一重波，村裏人家轉眼過。茅屋低低雞犬
J31nB267_p0612b17║吠，桃源莫怪問津多。
J31nB267_p0612b18║五
J31nB267_p0612b19║茭蘆處處老秋霜，臥起悠然天一方。池塘野鴨誰家
J31nB267_p0612b20║放，迎櫂群飛不亂行。
J31nB267_p0612b21║返櫂虞山過南湖值雨
J31nB267_p0612b22║湖上扁舟稱野情，秋風總不計行程。菰萍蕩漾隨流
J31nB267_p0612b23║寓，鴻雁翻飛看宿鳴。縱使當晴煙亦滿，偶然著雨荻
J31nB267_p0612b24║俱橫。青山幸在空濛裡，來去船頭似送迎。
J31nB267_p0612b25║破山寺夜坐（二首）
J31nB267_p0612b26║鐘定不能寐，詩成信口來。林端棲鳥伏，霜月在高臺。
J31nB267_p0612b27║二
J31nB267_p0612b28║松風吹古塔，溪月滿空庭。此際深山裡，何人夜轉經。
J31nB267_p0612b29║留別山中法屬
J31nB267_p0612b30║山院夜深坐，燭花寒炤人。不堪明發去，又作野雲身。
J31nB267_p0612c01║辭墓（時先慈已訖葬事）
J31nB267_p0612c02║墓門佳氣日氤氳，決決溪流到壟聞。萬古丘原同一
J31nB267_p0612c03║體，百年父母且相分。蕭蕭風木來秋響，漠漠煙蘿掛
J31nB267_p0612c04║晚曛。此去他鄉懷罔極，祗應陟岵遠瞻雲。
J31nB267_p0612c05║別兄（二首）
J31nB267_p0612c06║落日城濠泊，依依夜已關。天涯難即聚，燈下有餘歡。
J31nB267_p0612c07║孝友性誠篤，詩書業苦寒。北山親骨在，努力且加餐。
J31nB267_p0612c08║二
J31nB267_p0612c09║在昔親猶健，年高白髮饒。非兄視晨夕，而我敢雲霄。
J31nB267_p0612c10║心事傷秋日，人情惜後凋。幸存塵外志，展卷讀逍遙。
J31nB267_p0612c11║答示倪閬民
J31nB267_p0612c12║嗟余虞山產，少小塵勞牽。忽忽似醉夢，日月送百千。
J31nB267_p0612c13║望洋每自嘆，渡苦悲無船。輕生為遠遊，性命微絲懸。
J31nB267_p0612c14║孤燈炤靜夜，豈不懷鄉園。人生信難定，聚散莫非緣。
J31nB267_p0612c15║往歲或一歸，萱草北堂妍。茲來不忍道，慈骨封山煙。
J31nB267_p0612c16║痛以有情淚，默灑秋風邊。正於崩迫際，乃接瓊瑤篇。
J31nB267_p0612c17║嘖嘖成過譽，吾敢忘其天。要之死生事，閱來非等閒。
J31nB267_p0612c18║疑關苟未破，自性宜茫然。古聖踐斯道，不礙形骸全。
J31nB267_p0612c19║觀身即實相，欲誰來現前。覺斯西祖意，自徹子輿言。
J31nB267_p0612c20║幾希不慎思，於此分愚賢。其情可為善，非敢曰陶甄。
J31nB267_p0612c21║過陸葆初先生齋書贈
J31nB267_p0612c22║蒼蒼落日滿城頭，歸鳥群飛向客舟。來扣衡門方薄
J31nB267_p0612c23║暮，坐看籬落盡清秋。婆娑席上談鋒迅，傾倒燈前法
J31nB267_p0612c24║味投。蹤跡天涯良會在，固窮夫子老忘憂。
J31nB267_p0612c25║過顧園
J31nB267_p0612c26║名園綠水繫扁舟，嫋嫋垂楊影弄秋。齋罷更登高閣
J31nB267_p0612c27║上，斜陽縱目看平疇。
J31nB267_p0612c28║六菴曉作
J31nB267_p0612c29║曉露如霜冷，秋花著色開。客行無毳擁，縮手坐高臺。
J31nB267_p0612c30║寄吳伯明
J31nB267_p0613a01║蒹葭載露已為霜，所謂伊人水一方。籬菊正開重九
J31nB267_p0613a02║色，湖山曾接舊時光。高吟貽我孤雲意，青眼看他熱
J31nB267_p0613a03║世忙。何日故山尋小隱，時攜茗碗過柴桑。
J31nB267_p0613a04║過貝葉齋晤培風師，兼隨喜西方懺儀，且誌久
J31nB267_p0613a05║別
J31nB267_p0613a06║不記多年別故知，重來舊路恍如疑。依垣樹色高秋
J31nB267_p0613a07║響，入戶雲陰向客垂。如昔大田開野望，自西蓮土結
J31nB267_p0613a08║玄思。夜分一榻餘燈火，未忍風帆又遠吹。
J31nB267_p0613a09║過孫冶堂，半是山居
J31nB267_p0613a10║石徑逶迤有幾盤，梧桐葉落打欄杆。坐來忽覺衣裳
J31nB267_p0613a11║薄，未必深山似此寒。
J31nB267_p0613a12║過毘盧菴次韻荅周貞可文學
J31nB267_p0613a13║青松勵節歲寒扶，王土何偏歎一隅？志士不磨窗下
J31nB267_p0613a14║筆，道人長物手中盂。橫塘雨細敲荷葉，野岸霜多染
J31nB267_p0613a15║荻蘆。古佛現前無背面，英材好自擇精麤。
J31nB267_p0613a16║毘盧菴紀興（十八首）
J31nB267_p0613a17║毘盧菴在盛川西，往往來尋畏隔溪，清磬數聲傳北
J31nB267_p0613a18║岸，盈盈一水莫生迷。
J31nB267_p0613a19║二
J31nB267_p0613a20║菴前粳稻入秋翻，菴後蓮花夏一灣，隨順四時顏不
J31nB267_p0613a21║改，毘盧古佛在中間。
J31nB267_p0613a22║三
J31nB267_p0613a23║幽軒趺坐兩眉閒，覺得湖光几案間。一陣雨來煙樹
J31nB267_p0613a24║黑，面前突出米家山。
J31nB267_p0613a25║四
J31nB267_p0613a26║低低湖石艸中蹲，叢菊經霜有數根，雖則臨軒無大
J31nB267_p0613a27║樹，宛然丘壑在當門。
J31nB267_p0613a28║五
J31nB267_p0613a29║偶出桑林步一回，村帆湖面趁風來。閒情自怪難收
J31nB267_p0613a30║拾，細聽漁舟欸乃開。
J31nB267_p0613b01║六
J31nB267_p0613b02║疏籬時見鳥低飛，荷鍤村翁薄暮歸。春看菜花秋看
J31nB267_p0613b03║稻，不須更築短墻園。
J31nB267_p0613b04║七
J31nB267_p0613b05║室內閒焚一炷香，晡時直坐到斜陽。村童籬外來窺
J31nB267_p0613b06║我，也道山僧別有長。
J31nB267_p0613b07║八
J31nB267_p0613b08║自覺胸中沒點塵，一回沐浴更精神。快哉不倦通宵
J31nB267_p0613b09║話，只為燈前有故人。
J31nB267_p0613b10║九
J31nB267_p0613b11║爐火熒熒夜煮泉，秋燈頻剔主人賢。枯懷圖寫眼前
J31nB267_p0613b12║句，月落三更未得眠。
J31nB267_p0613b13║十
J31nB267_p0613b14║樹頭棲鳥語綿蠻，好夢無端打破關，起坐匡床摩兩
J31nB267_p0613b15║眼，團團紅日小窗間。
J31nB267_p0613b16║十一
J31nB267_p0613b17║近灘蘆葦忽垂頭，霜氣初濃不自繇。輸與簷前幾竿
J31nB267_p0613b18║竹，亭亭玉立自春秋。
J31nB267_p0613b19║十二
J31nB267_p0613b20║誰說他山有洞天？棲遲莖艸已仙仙，薰風北牖應還
J31nB267_p0613b21║好，竹色荷香到枕邊。
J31nB267_p0613b22║十三
J31nB267_p0613b23║水次村菴各把疆，偶乘舟便破滄浪。歸來抵掌評幽
J31nB267_p0613b24║勝，更覺斯廬是上方。
J31nB267_p0613b25║十四
J31nB267_p0613b26║檀家胡餅帶星緘，笑看人人齒被粘。愧我比來傷胃
J31nB267_p0613b27║氣，攢眉怕煞口頭甜。
J31nB267_p0613b28║十五
J31nB267_p0613b29║緇素團圞自偶諧，座中茶話不安排。卷簾散去生臺
J31nB267_p0613b30║烏，空腹師僧謝飽齋。
J31nB267_p0613c01║十六
J31nB267_p0613c02║菴中雲物觸天機，有語何妨把筆揮。野老來看心亦
J31nB267_p0613c03║喜，點頭叉手夜忘歸。
J31nB267_p0613c04║十七
J31nB267_p0613c05║芒鞋隨寓即為家，愛此孤村靜不譁。一到流速成信
J31nB267_p0613c06║宿，法緣非偶對燈花。
J31nB267_p0613c07║十八
J31nB267_p0613c08║一聲解纜曉舟開，翹首河干復幾回。寄語菴中主人
J31nB267_p0613c09║道，荷花放了定還來。
J31nB267_p0613c10║詩部（丙之二）古南時之餘二（折蘆）
J31nB267_p0613c11║序曰：昔白樂天著池上篇，事境真率，意趣天然，自
J31nB267_p0613c12║得之懷，陶詠具見。相傳其深造玄機，蓋非度泥之
J31nB267_p0613c13║後，無此俊快矣。
J31nB267_p0613c14║牧師長夏林居，臨流成賦，池上之名，與樂天符。觸
J31nB267_p0613c15║興寄情，要其旨歸，亦何異同可論哉？嘗憶古德微
J31nB267_p0613c16║言，如熏風殿閣諸句，皆可拈參。彼詩人之何知，偶
J31nB267_p0613c17║然文字，獲此勝緣，柏子艸頭，寧艱著韻？池上之作，
J31nB267_p0613c18║猶此意也。諸經偈言，流傳甚古，拈頌諸什，唐以來
J31nB267_p0613c19║多有之。是雖詩體不殊，而理趣各別，偈頌之深談，
J31nB267_p0613c20║或不如詩之玄寄。若將景物會，差之毫釐，堯夫非
J31nB267_p0613c21║愛吟，此情何獨儒者？或曰：是疑於池上有取也。若
J31nB267_p0613c22║何不林之下、堂之中乎？水哉！水哉！長水王庭言遠
J31nB267_p0613c23║題。
J31nB267_p0613c24║池上來（三十五首，有序）
J31nB267_p0613c25║甲申春，余患疾得愈，倦飛知還，謝事古南，欲入山
J31nB267_p0613c26║去。值時擾擾，道信勸止，乃退居于盛湖之折蘆菴。
J31nB267_p0613c27║休夏坐臥多閒，因作池上來章，用寫水居幽致，感
J31nB267_p0613c28║物起興，初不忘橫擔楖栗之意云。
J31nB267_p0613c29║火雲蒸竹院，病骨厭香臺，不得山中去，漫從池上來。
J31nB267_p0613c30║水深涼可掬，村靜嬾堪隈，倚櫂蘋風起，煩襟一掃開。
J31nB267_p0614a01║二
J31nB267_p0614a02║出水荷千朵，臨池屋兩楹。憶初曾一寓，且復試經行。
J31nB267_p0614a03║敻絕仙人島，光華帝子京。蘧廬天地意，達者見深情。
J31nB267_p0614a04║三
J31nB267_p0614a05║徑草青隨剪，園桑綠又濃，一燈仍炤夜，古佛喜閒容。
J31nB267_p0614a06║已作眠雲計，宜忘面壁宗，垂絲千尺許，格外釣獰龍。
J31nB267_p0614a07║四
J31nB267_p0614a08║喬木藏南岸，叢篁擁北隄。藩籬雖自設，天水了無迷。
J31nB267_p0614a09║堪以消長夏，深為愜隱棲。興來穿仄徑，一似入山蹊。
J31nB267_p0614a10║五
J31nB267_p0614a11║村斷橋還接，林偏港復斜。桑麻見鄰圃，雞犬隔人家。
J31nB267_p0614a12║青嶂行姑緩，滄洲興亦賒。長風吹永日，搖曳響蒹葭。
J31nB267_p0614a13║六
J31nB267_p0614a14║丈室空如昔，清池久不乾。晨興無別事，宵夢有餘安。
J31nB267_p0614a15║對雨茶三啜，臨風書一攤。夕陽猶在樹，蒼翠撲衣寒。
J31nB267_p0614a16║七
J31nB267_p0614a17║古池深不測，爽氣逼人眸。葭菼曾窺月，軒窗早得秋。
J31nB267_p0614a18║輕鷴梳羽立，野鴨領雛遊。相對機情息，何妨九夏留。
J31nB267_p0614a19║八
J31nB267_p0614a20║何處松風好，能如水竹涼。偶來成獨步，一擊已相忘。
J31nB267_p0614a21║把釣真幽事，鳴椎討熱忙。錦鱗三點首，蹤跡更何藏。
J31nB267_p0614a22║九
J31nB267_p0614a23║清露荷香遠，明霞水色鮮。賞心隨白鳥，叉手對青天。
J31nB267_p0614a24║末路誰同濟，閒情已若仙。垂藤風裊裊，百尺樹頭懸。
J31nB267_p0614a25║十
J31nB267_p0614a26║竟日依蒲坐，無時卻扇吟。書空聊寓意，擊壞亦成音。
J31nB267_p0614a27║飛雉穿桑影，鳴蟬遍柳陰。時哉推物理，各有一胸襟。
J31nB267_p0614a28║十一
J31nB267_p0614a29║漁網晚來集，菱歌月上聞。童閒知野趣，農老識天文。
J31nB267_p0614a30║久旱能無雨，高山定出雲。中宵看斗柄，螢火正紛紛。
J31nB267_p0614b01║十二
J31nB267_p0614b02║日日清池上，閒閒步幾遭。客嘗新豆莢，佛供野葡萄。
J31nB267_p0614b03║水乳隨人味，家風已自高。前溪涼月滿，有興放輕舠。
J31nB267_p0614b04║十三
J31nB267_p0614b05║洗缽晨齋過，支笻午睡醒。檻邊秋瑟瑟，門外水泠泠。
J31nB267_p0614b06║驟雨打頭濕，長空落眼青。一行疑雁字，遐舉入冥冥。
J31nB267_p0614b07║十四
J31nB267_p0614b08║雷後日還出，雨邊鴉亂飛。彩虹空忽幻，碧落路何歸。
J31nB267_p0614b09║野望晚逾好，天機信亦微。青山茅舍在，且自製荷衣。
J31nB267_p0614b10║十五
J31nB267_p0614b11║斬藤編竹凳，剪荻覆荷軒。但覺清風至，都無市語喧。
J31nB267_p0614b12║春秋成任運，天地欲何言。有客來山外，烹茶問水源。
J31nB267_p0614b13║十六
J31nB267_p0614b14║一陣立秋雨，兼來薄暮風。氣清騰蟋蟀，葉落記梧桐。
J31nB267_p0614b15║盡覺衣衫整，懸知血氣同。憑欄看稚子，浮盎采蓮蓬。
J31nB267_p0614b16║十七
J31nB267_p0614b17║箕踞且欹笠，行歌嬾著鞋，人無求禮貌，我已外形骸。
J31nB267_p0614b18║冷露茭纔喫，中秋月亦佳，涼風來陣陣，時節不安排。
J31nB267_p0614b19║十八
J31nB267_p0614b20║瓜熟堆閒地，蘭開對小窗。愛香時獨近，摘瓞戲相扛。
J31nB267_p0614b21║山鵲曉先噪，溪鐘夜半撞。不堪閒姓字，遠去落湖江。
J31nB267_p0614b22║十九
J31nB267_p0614b23║荒澳人無到，卑枝鳥即巢。突前驚水獺，疾走類山貓。
J31nB267_p0614b24║營窟杳難見，逢人氣甚烋。因懷住山老，蛇虎總平交。
J31nB267_p0614b25║二十
J31nB267_p0614b26║樹底風煙曠，園中鎖鑰無，生桃笑有竊，紫芋力教扶。
J31nB267_p0614b27║思共嬾殘友，行將鈍钁俱，深山寒必早，榾柮火先圖。
J31nB267_p0614b28║二十一
J31nB267_p0614b29║懷古呼牛扇，隨時換葛衫，濕煙朝抹柳，晴月夜浮杉。
J31nB267_p0614b30║落地聞新葉，摩空見遠帆，青青庭畔艸，尚有幾回芟。
J31nB267_p0614c01║二十二
J31nB267_p0614c02║矮橘開花密，老梅留斡疏。踟躕草木際，憶想色聲初。
J31nB267_p0614c03║鹿趁終非水，荷翻定有魚。祖師關捩破，不必問安居。
J31nB267_p0614c04║二十三
J31nB267_p0614c05║廣莫此疑野，棲遲我若憨。木樨留客嗅，柏子笑僧參。
J31nB267_p0614c06║玄燕商迴北，秋陽忽過南。歲華思莫駐，抱膝坐耽耽。
J31nB267_p0614c07║二十四
J31nB267_p0614c08║秋岸半居葦，芙蓉種不多。花將開冷露，葉已覆清波。
J31nB267_p0614c09║碧映繞籬竹，香分隔水荷。溪菴慵說法，指以謝經過。
J31nB267_p0614c10║二十五
J31nB267_p0614c11║露地好看月，疏籬不隔風。敲來新棗白，結就小桃紅。
J31nB267_p0614c12║目擊無餘法，心安頓絕功。黃瓜與茄子，一線古人通。
J31nB267_p0614c13║二十六
J31nB267_p0614c14║良苗方翼翼，野老望陳陳。鄉鼓不停打，方舟共接神。
J31nB267_p0614c15║緣溪安饌潔，徹曉獻歌頻。余夢仍疏放，聞來一倍親。
J31nB267_p0614c16║二十七
J31nB267_p0614c17║愁見青苗槁，欣聞秋水添。蓬蓬風作陣，颯颯雨消炎。
J31nB267_p0614c18║哀雁似曾叫，神魚其久潛。滂沱千里潤，池卉得餘霑。
J31nB267_p0614c19║二十八
J31nB267_p0614c20║蟲聲何唧唧，林色已蕭蕭。天地更時令，山林詢路謠。
J31nB267_p0614c21║溪行憑桂楫，澗飲托茄瓢。南望白雲外，天台高石橋。
J31nB267_p0614c22║二十九
J31nB267_p0614c23║遠情惟淡淡，瘦骨覺稜稜，嬾作夢中佛，從呼雲外僧。
J31nB267_p0614c24║閒多只有睡，病久百無能，料理浮生事，青山買未曾。
J31nB267_p0614c25║三十
J31nB267_p0614c26║客自何方至，書能寄一緘。盛稱煨芋樂，使掛住山銜。
J31nB267_p0614c27║感激深為契，綢繆乃不凡。紙衾清夢熟，芒屩在千巖。
J31nB267_p0614c28║三十一
J31nB267_p0614c29║傍舍竹環立，盤溪路轉灣。乍尋多見水，久住自疑山。
J31nB267_p0614c30║夜雨來泉響，秋風老樹顏。頡頏雲外鳥，向夕盡知還。
J31nB267_p0615a01║三十二
J31nB267_p0615a02║凡禽多擇木，野鶴脫羈縻。寒水留空雁，秋雲駐遠湄。
J31nB267_p0615a03║自憎生骨弱，豈厭入山遲。一味隨緣法，從來古佛規。
J31nB267_p0615a04║三十三
J31nB267_p0615a05║世上人何限，溪邊我試居。情知近村野，得以玩耕漁。
J31nB267_p0615a06║戽水夜塘急，灌蔬秋岸餘。北窗高臥者，為問意何如。
J31nB267_p0615a07║三十四
J31nB267_p0615a08║最可清池上，悠然野意深。無峰雲亦宿，有樹鳥能尋。
J31nB267_p0615a09║自覺居無俗，何爭地布金。魚龍知性命，碧水自浮沉。
J31nB267_p0615a10║三十五
J31nB267_p0615a11║坦率真吾性，拘攣苦俗情。退身因疾病，謝事嬾逢迎。
J31nB267_p0615a12║樹茂坐終日，河清快此生。芙蕖香國在，淨域不勞征。
J31nB267_p0615a13║天地間事，一時感觸，過眼遂成陳跡。池上來作，初
J31nB267_p0615a14║不知為何等語也，好事者勒之梨板，得非以衲僧
J31nB267_p0615a15║面目索之紙墨間耶？然出門不認貨，亦聽之而已，
J31nB267_p0615a16║余又安能更理陳跡？人耶？境耶？其在賞音者。渙翁
J31nB267_p0615a17║跋。
J31nB267_p0615a18║詩部（丙之三）古南時之餘三（雲在）
J31nB267_p0615a19║初秋過崑山雲在菴，朱近修、李曉令、屠闇伯相
J31nB267_p0615a20║期放櫂，錢聖月以詩為贐
J31nB267_p0615a21║越水吳山久倦遊，自甘長病臥林丘。龍蛇活眼諸方
J31nB267_p0615a22║辨，鷗鳥閒情一釣收。思向蘆花尋皓月，漫隨萍梗放
J31nB267_p0615a23║扁舟。同心更有諸君子，期看孤峰石點頭。
J31nB267_p0615a24║雲在菴送李曉令
J31nB267_p0615a25║秋露垂珠點玉峰，初蟾隱樹燭花紅。送君今夜不勝
J31nB267_p0615a26║感，明日燈前語笑空。
J31nB267_p0615a27║寄朱子近修
J31nB267_p0615a28║曾約尋秋過別峰，夕陽飛鳥半山紅，拄笻溪上遙相
J31nB267_p0615a29║憶，一榻高懸莫使空。
J31nB267_p0615a30║中秋日從雲在菴放舟至西莊
J31nB267_p0615b01║生平佳興在扶搖，煙水東南喜客招。桂櫂初開風腳
J31nB267_p0615b02║順，石橋纔轉浪聲高。千墩一塔空中立，雙目孤鴻野
J31nB267_p0615b03║外飄。指點垂楊舟到岸，閒庭秋色正寥寥。
J31nB267_p0615b04║宿西莊偕陳畦之諸道侶泛月
J31nB267_p0615b05║輕雲幻作玉山浮，東望冰輪起樹頭。荻岸不寒俱載
J31nB267_p0615b06║雪，稻田多水亦通舟。孤村幽賞良朋共，萬里清光一
J31nB267_p0615b07║衲收。此夕鐘殘欲無寐，杖藜煙際自淹留。
J31nB267_p0615b08║雲在菴作（八首）
J31nB267_p0615b09║去郭甚不遠，結廬欣遂幽。村長微見路，溪小亦容舟。
J31nB267_p0615b10║散步斜陽外，閒吟秋水頭。綸竿從是捲，將謝海天遊。
J31nB267_p0615b11║二
J31nB267_p0615b12║有竹能消暑，無秋可出林。疏籬環野色，老樹落溪陰。
J31nB267_p0615b13║午坐堪成夢，宵眠亦快心。干戈今塞路，何必買山深。
J31nB267_p0615b14║三
J31nB267_p0615b15║板橋人自渡，艸徑客來稀，落日漁翁出，秋風燕子飛。
J31nB267_p0615b16║良苗經露實，叢菊待霜肥，安此從吾好，無求野性違。
J31nB267_p0615b17║四
J31nB267_p0615b18║世幻地何擇，僧閒室自寬，齋時諸鳥下，定起一鐘寒。
J31nB267_p0615b19║以病方耽嬾，於心只討安，窗西有佳樹，常帶晚霞看。
J31nB267_p0615b20║五
J31nB267_p0615b21║仄徑大不吠，垂楊蟬獨鳴。閒來竹下坐，亦復溪邊行。
J31nB267_p0615b22║青青指陵柏，泛泛拾秋萍。世事未足問，吾將達此生。
J31nB267_p0615b23║六
J31nB267_p0615b24║粉堞藏煙足，青山出樹頭。眼中如見畫，天外更無秋。
J31nB267_p0615b25║雁過雲無響，人行水不流。薄遊良自得，日暮倚層丘。
J31nB267_p0615b26║七
J31nB267_p0615b27║方庭遲夜月，圓牖入朝暾。拂座風無跡，爭枝鳥故喧。
J31nB267_p0615b28║放情空六合，抱影息孤園。烈墓知何代，如屏護竹根。
J31nB267_p0615b29║八
J31nB267_p0615b30║好是阿蘭若，經營心亦遐。門藏楊柳葉，窗對海棠花。
J31nB267_p0615c01║清梵流平野，孤燈送落霞。往來饒野趣，老圃兩三家。
J31nB267_p0615c02║贈沈君如
J31nB267_p0615c03║黃葉西風正作寒，高齋邂逅話心安。中秋好月重陽
J31nB267_p0615c04║菊，相對隨時且盡歡。
J31nB267_p0615c05║登玉峰
J31nB267_p0615c06║上一峰來又一峰，更登高閣倚虛空。平湖百里晴煙
J31nB267_p0615c07║滿，笑指他山在望中。
J31nB267_p0615c08║彌勒閣
J31nB267_p0615c09║城裏青山也不高，登來秋雨正蕭蕭。閣名彌勒雖然
J31nB267_p0615c10║小，飛鳥孤雲晚見朝。
J31nB267_p0615c11║劉公洞
J31nB267_p0615c12║陟磴緣梯路已窮，怪來一洞與天通。當初誰記劉公
J31nB267_p0615c13║鑿，三字淋漓石上紅。
J31nB267_p0615c14║一線天
J31nB267_p0615c15║兩眼貪看一線天，懸崖有樹喜蒼然。城頭落日催人
J31nB267_p0615c16║轉，多少村鴉過稻田。
J31nB267_p0615c17║從葛瑞五書齋飯訖遂登玉峰絕頂
J31nB267_p0615c18║竹門寂寂向晨開，苔徑閒閒自掃埃，樹底炊將佳茗
J31nB267_p0615c19║熟，屋頭推出好山來。在筵恰喜無他客，把臂深期養
J31nB267_p0615c20║聖胎，一策孤峰乘興上，大觀天外亦悠哉。
J31nB267_p0615c21║飯後，見村南楓葉，策杖微行，因過葛氏園亭，逸
J31nB267_p0615c22║駒上人留晚餉，口占（四首）
J31nB267_p0615c23║閒坐秋將盡，隔溪楓葉丹。野情方眷此，村路不知寬。
J31nB267_p0615c24║熱鬧經東郭，孤危念北巒。凄風吹兩袖，白日亦生寒。
J31nB267_p0615c25║二
J31nB267_p0615c26║孤城隨足轉，荒路有人行。負重將何適，尋幽自稱情。
J31nB267_p0615c27║河梁高迥迥，田野曠平平。溪面無舟濟，垂楊影獨橫。
J31nB267_p0615c28║三
J31nB267_p0615c29║城下見頹屋，孤笻投此中，版扉因我啟，竹徑許僧通。
J31nB267_p0615c30║斜日炫楓葉，幽軒森桂叢，天香熏佛座，不與篆煙同。
J31nB267_p0616a01║四
J31nB267_p0616a02║竹密多臨水，城高半似山，行人峰頂過，飛鳥樹頭還。
J31nB267_p0616a03║片石坐亦可，老梅攀自閒，吾生無箇事，飽腹便開顏。
J31nB267_p0616a04║詩部（丙之四）古南時之餘四（鴈峰）
J31nB267_p0616a05║九盤嶺
J31nB267_p0616a06║海門煙浪日漫漫，欲上高山路九盤。好是閒雲扶竹
J31nB267_p0616a07║杖，孤危直作坦夷看。
J31nB267_p0616a08║獅子巖
J31nB267_p0616a09║長風松際自飂飂，短策孤峰也快遊。雄石忽前當我
J31nB267_p0616a10║伏，盡言獅子此回頭。
J31nB267_p0616a11║合掌石
J31nB267_p0616a12║當年點首對生公，合掌今知近梵宮。珍重登臨青眼
J31nB267_p0616a13║客，莫將頑石認渠儂。
J31nB267_p0616a14║南湖
J31nB267_p0616a15║一帶長堤隔海潮，天留深澤養嘉苗。茭蘆刈去波光
J31nB267_p0616a16║出，我欲其間放小舠。
J31nB267_p0616a17║北湖
J31nB267_p0616a18║湖心有地未為亭，越嶂千重隔海青。卻憶西湖無此
J31nB267_p0616a19║好，為多蕭鼓駭山靈。
J31nB267_p0616a20║潮音閣
J31nB267_p0616a21║法運東流貝葉傳，山頭高閣敞雲天。要知佛口何時
J31nB267_p0616a22║說，太守題來墨尚鮮。
J31nB267_p0616a23║出生幢
J31nB267_p0616a24║生臺鳥啄石痕深，歲久藤蘿四面侵。好在山僧慵剪
J31nB267_p0616a25║伐，齋時坐見滴涼陰。
J31nB267_p0616a26║望湖臺
J31nB267_p0616a27║松色重重古墓遮，雙雙白鳥下蒹葭。晚來步此湖煙
J31nB267_p0616a28║冷，燈火垂楊見幾家。
J31nB267_p0616a29║鳴玉澗
J31nB267_p0616a30║珠瀑珊珊雨後來，石潭小注水光開；巖根磐礡寒侵
J31nB267_p0616b01║骨，幸有斜陽下草萊。
J31nB267_p0616b02║鷹棲頂
J31nB267_p0616b03║臥石縱橫莫可扶，洪濤下撼一峰孤，異鷹來宿雙眸
J31nB267_p0616b04║疾，日月偕生見也無。
J31nB267_p0616b05║黃沙塢
J31nB267_p0616b06║兩峰峙起塢深藏，沙上漁罾各自忙。松舍青青明佛
J31nB267_p0616b07║火，秋來應見稻花黃。
J31nB267_p0616b08║白雲菴
J31nB267_p0616b09║蒼蒼松竹滿山坳，長夏清風日日交。菴在白雲雲不
J31nB267_p0616b10║覺，去來時見宿林梢。
J31nB267_p0616b11║珠花泉
J31nB267_p0616b12║甘涼自有齒牙知，一勺山泉艸際遺，智者無將高下
J31nB267_p0616b13║品，渴來誰個不相宜？
J31nB267_p0616b14║石帆山
J31nB267_p0616b15║海門風作石帆張，好手如何置一檣？只為埋根千丈
J31nB267_p0616b16║許，中流指顧笑漁郎。
J31nB267_p0616b17║澉城
J31nB267_p0616b18║渺渺孤城海嶼分，松多勁節鶴超群。三更古寺行人
J31nB267_p0616b19║少，遙聽鐘聲到白雲。
J31nB267_p0616b20║秦駐山
J31nB267_p0616b21║萬世君臨志亦雄，東觀滄海御飛龍。詩書一燼咸陽
J31nB267_p0616b22║火，唯見青山浪拍空。
J31nB267_p0616b23║角里堰
J31nB267_p0616b24║濁港滔滔水半醒，一瓢須挹上流清。商山白髮終歸
J31nB267_p0616b25║漢，此地猶存古隱名。
J31nB267_p0616b26║丹井
J31nB267_p0616b27║煉藥曾期白日昇，丹成羽化或無憑。至今遺下山頭
J31nB267_p0616b28║井，不照仙人照野僧。
J31nB267_p0616b29║高陽峰
J31nB267_p0616b30║海上青山此獨尊，峰頭日月自朝昏。杖藜欲上芒鞋
J31nB267_p0616c01║倦，留待秋風看化鯤。
J31nB267_p0616c02║下蓋山
J31nB267_p0616c03║孤圓如蓋覆蒼波，黯黯山根樹不多。何事浮沉無定
J31nB267_p0616c04║相，片帆南望起悲歌。
J31nB267_p0616c05║六月三日遊澉湖，遂登吳公祠，飽稚仙伊蒲，復
J31nB267_p0616c06║過悟空古寺
J31nB267_p0616c07║不辭三伏節，言作兩湖遊。小艇依山轉，孤笻遇樹留。
J31nB267_p0616c08║採菱呼白鳥，乞食過丹丘。古佛桑陰裏，蒹葭欲報秋。
J31nB267_p0616c09║和屠闇伯三作同晚眺也
J31nB267_p0616c10║滄海信無極，長風助起瀾。吳帆悲似沒，越嶂杳難看。
J31nB267_p0616c11║遠近涵秋氣，喧闐戰暮湍。上方精舍好，歸路嗅栴檀。
J31nB267_p0616c12║二
J31nB267_p0616c13║獨立望歸雲，諸峰水面分，漁樵迷往處，日夕盡氤氳。
J31nB267_p0616c14║鐘打禪房靜，夜涼詩思紛，松枝垂積露，滴瀝不時聞。
J31nB267_p0616c15║三
J31nB267_p0616c16║漁火蒼茫望甚微，浮沉竊歎海鷗機。赤龍臥水春秋
J31nB267_p0616c17║冷，白馬乘潮日夜飛。石上無塵聊一坐，松間有路且
J31nB267_p0616c18║同歸。自來避暑山中好，謖謖涼風動葛衣。
J31nB267_p0616c19║下雲岫菴
J31nB267_p0616c20║海色湖光一樣低，峰頭數箇雨凄迷。回看松影僧行
J31nB267_p0616c21║腳，你向東兮我向西。
J31nB267_p0616c22║詩部（丙之五）古南時之餘五（梅溪）
J31nB267_p0616c23║梅溪八詠
J31nB267_p0616c24║梅溪月印
J31nB267_p0616c25║疏枝蘸水愈精神，喜得冰輪為寫真。定起霜空諸籟
J31nB267_p0616c26║靜，暗香脈脈卻撩人。
J31nB267_p0616c27║仄徑疏籬
J31nB267_p0616c28║竹外疏籬一徑斜，寥寥精舍似村家。深秋葉落憑堆
J31nB267_p0616c29║尺，卻笑難容長者車。
J31nB267_p0616c30║三峰插翠
J31nB267_p0617a01║浮屠三面插空寒，日月東西跳兩九。疏柳斜陽曾露
J31nB267_p0617a02║頂，扶藜便作好峰看。
J31nB267_p0617a03║兩湖暮泛
J31nB267_p0617a04║兩湖秋水一般清，小艇頻移傍月行。最是蘆花環得
J31nB267_p0617a05║好，半藏鷗鳥起秋聲。
J31nB267_p0617a06║曲流垂釣
J31nB267_p0617a07║釣魚磯上靜風波，手把絲綸再一歌。村鳥自飛魚自
J31nB267_p0617a08║躍，溪流深處野情多。
J31nB267_p0617a09║竹裏茶煙
J31nB267_p0617a10║深深竹色冒霜簷，時有幽情使客淹。茶熟瓦鐺煙帶
J31nB267_p0617a11║綠，老僧箕踞對疏簾。
J31nB267_p0617a12║西爽晴雲
J31nB267_p0617a13║去住無心高復低，隨風曳曳過林西。渡頭秋霽明霞
J31nB267_p0617a14║燦，牧笛冷看牛背吹。
J31nB267_p0617a15║蘇橋積雪
J31nB267_p0617a16║古岸溪聲凍不流，茫茫平野少人遊。呼童擁衲聊停
J31nB267_p0617a17║策，一片虛明在兩眸。
J31nB267_p0617a18║柬素園黃闇齋總憲
J31nB267_p0617a19║佳園只在水之湄，門外清風蕩碧漪。慧業獨修嘉客
J31nB267_p0617a20║謝，佛心久淨野僧宜。小山日涉能留足，疏柳春來欲
J31nB267_p0617a21║放眉。樂國香光誠不遠，定餘獨聽鳥聲怡。
J31nB267_p0617a22║送吳翠屏還金華山中
J31nB267_p0617a23║六尺堂堂好道顏，眉稜挺特鬢無斑，剛纔把手來精
J31nB267_p0617a24║舍，又欲揮鞭返故山。佛法腳頭明歷歷，功名世上已
J31nB267_p0617a25║閒閒，羊裘五月思前隱，一弔嚴陵碧水灣。
J31nB267_p0617a26║同諸子遊普明廢寺
J31nB267_p0617a27║山門艸蓋磬聲殘，寺外平橋走碧湍；怪矣鬼燈爭炤
J31nB267_p0617a28║夜，多年禪將不登檀。杖尋煙隴烏鴉喜，風起霜畦白
J31nB267_p0617a29║盡寒；在昔人牛何必問？菜根同嚼坐團團。
J31nB267_p0617a30║從長水塘泛舟至梅溪
J31nB267_p0617b01║驟水平川急下篙，野田何事浪滔滔。岸行畏見崩泥
J31nB267_p0617b02║阪，舟放愁難過石橋。暖日漸長花影薄，好春莫挽鳥
J31nB267_p0617b03║聲勞。今年筍學前年竹，放葉抽梢一樣高。
J31nB267_p0617b04║溪上遇一生上人
J31nB267_p0617b05║彼此不相知，忽然成邂逅，袖扇上船來，大家喫蠶豆。
J31nB267_p0617b06║即事
J31nB267_p0617b07║花落枝頭水滿川，村家正是養蠶天。道人坐此閒難
J31nB267_p0617b08║過，日日溪頭自放船。
J31nB267_p0617b09║題畫
J31nB267_p0617b10║種梅莫種泥，春去梅剩葉。何如素壁上，時時落香雪。
J31nB267_p0617b11║題孝貞李氏傳
J31nB267_p0617b12║十年不字女何貞，願老閨中愛可旌。一本認清真父
J31nB267_p0617b13║母，三從別樹好風聲。時當混沌疑無偶，世在鴻荒亦
J31nB267_p0617b14║有情。千載簡編環讀過，為鄰獨得北宮名。
J31nB267_p0617b15║養痾梅溪，荅呂幼安明經惠詩
J31nB267_p0617b16║火雲三伏燒阡陌，留得梅溪一泓碧，輕舠獨泛自南
J31nB267_p0617b17║來，何期居士先雙屐？相看一笑竹風清，鳴鳩正午柴
J31nB267_p0617b18║門寂，快哉晤對舊交知，語語開心相悅懌。主人清供
J31nB267_p0617b19║出家常，李實雖黃花本白，古論儒釋道匪同，今竟相
J31nB267_p0617b20║忘無仲伯。偕來一叟詞壇雄，側聆玄論風生席，伊余
J31nB267_p0617b21║夙幸遘斯文，不臥茲林且奚適？馳驅六載走他山，徒
J31nB267_p0617b22║使庭前艸痕積，宿疾纏綿身已衰，藥艸甘辛苦嘗析。
J31nB267_p0617b23║忽聞玄度惠高吟，滿院荷香清露滴。
J31nB267_p0617b24║送胡濤公之雲間
J31nB267_p0617b25║溪上新梅種又成，廿年重過古人情。正堪竹裏聽秋
J31nB267_p0617b26║坐，乃遽雲間苦熱行。此夕聯床燈黯黯，何山伐木鳥
J31nB267_p0617b27║嚶嚶？曉鐘百八雞聲亂，遙盻孤帆野岸橫。
J31nB267_p0617b28║次六月大風
J31nB267_p0617b29║雲氣吹教盡，天心豈好殘，已乾谿曲曲，不見雨漫漫。
J31nB267_p0617b30║冷煖何從辨，艱難此際看，新禾能不死，萬戶得心寬。
J31nB267_p0617c01║缾中白蓮步韻
J31nB267_p0617c02║佛手曾拈出，風前一笑觀，春泥分種子，夏屋貯清寒。
J31nB267_p0617c03║幻色輕雲剪，空香靜士餐，對之煩熱解，無用扇為紈。
J31nB267_p0617c04║喜雨（二首）
J31nB267_p0617c05║秋逼空雷動，無疑魃鬼徂。涸淵天再見，夢境物重甦。
J31nB267_p0617c06║歡語皆相合，人心亦易扶。茅亭還獨坐，不厭對高梧。
J31nB267_p0617c07║二
J31nB267_p0617c08║涓滴兒童喜，況乎聞沛然。朝來階砌下，亦自走新泉。
J31nB267_p0617c09║風作樹頭躍，雷停溪面鮮。甫田龜兆隱，農子放歌旋。
J31nB267_p0617c10║立秋日作
J31nB267_p0617c11║紅蓼立清秋，閒庭一雨收。有香焚亦好，兀坐看雲流。
J31nB267_p0617c12║詠秋色
J31nB267_p0617c13║點綴階前久，仍能庇綠苔，不隨凡艸沒，有待秋風來。
J31nB267_p0617c14║顏色豈云老？蕭疏亦見材，高軒能蹔過，相向一低徊。
J31nB267_p0617c15║七夕與諸子分賦（二首）
J31nB267_p0617c16║幽期難遂邁，良晤入秋同。河漢無愆水，星槎信可通。
J31nB267_p0617c17║闚螢飛竹外，留月坐墻東。白社吾將老，深談怯露風。
J31nB267_p0617c18║二
J31nB267_p0617c19║暗竹蟬聲歇，高枝宿鳥驚。月生剛五夜，露下未三更。
J31nB267_p0617c20║良友青山遠，殘燈古屋明。坐觀牛斗際，相隔水盈盈。
J31nB267_p0617c21║題此君伯仲圖贈胡濤公
J31nB267_p0617c22║粵惟此君，君子所式。毓秀兩間，中通外直。寒梢拂空，
J31nB267_p0617c23║曰居其長。其仲猗猗，大節方養。盤根階前，搖戛清風。
J31nB267_p0617c24║詢其所從，歸之濤公。
J31nB267_p0617c25║麻杖（八首）
J31nB267_p0617c26║寥落河濱遇，歸歟亦自奇。遠情隨步履，老骨共清贏。
J31nB267_p0617c27║倚壁月生影，下階風可吹。蓬根多不及，欲立仗扶持。
J31nB267_p0617c28║二
J31nB267_p0617c29║造物驅筋力，老非年少同，挾山憎舊杖，拈草動新衷。
J31nB267_p0617c30║拂拭方晞露，憑依若御風，每當參請罷，拄出笑兒童。
J31nB267_p0618a01║三
J31nB267_p0618a02║剝膚何愛甚，濯水庶相應。謾以枯薪視，當于忍草徵。
J31nB267_p0618a03║心空諸礙盡，身捨外緣冰。自合阿蘭若，隨行事老僧。
J31nB267_p0618a04║四
J31nB267_p0618a05║落日桑榆立，清秋感歎頻，自疑看竹叟，有似折蘆人。
J31nB267_p0618a06║艸木初無必，居諸乃覺親，因知古賢聖，時與物交神。
J31nB267_p0618a07║五
J31nB267_p0618a08║握手自今始，秋陰仄徑移。有材天不棄，無用老方知。
J31nB267_p0618a09║所向常從坦，斯須敢蹈危。鷦鷯矰繳遠，莫笑一枝癡。
J31nB267_p0618a10║六
J31nB267_p0618a11║學稼何人請，桑麻問老農。直方如養竹，輕便或勝笻。
J31nB267_p0618a12║晚岫明霞簇，秋汀碧漲溶。相攜無一語，指點自重重。
J31nB267_p0618a13║七
J31nB267_p0618a14║世路務趨走，人生悲有涯。吾將惜晚景，杖亦愛秋花。
J31nB267_p0618a15║製作何須古，裁成自一家。茅堂朝復暮，不見事如麻。
J31nB267_p0618a16║八
J31nB267_p0618a17║一室秋林掩，滄桑幾度遷。葛陂龍既化，麻媼久聞仙。
J31nB267_p0618a18║圖作逍遙夢，因觀秋水篇。茫茫常見外，異事少人傳。
J31nB267_p0618a19║
J31nB267_p0618a20║嬾齋別集卷十一（終）