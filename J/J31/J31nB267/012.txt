J31nB267_p0618b01║牧雲和尚嬾齋別集卷之十二
J31nB267_p0618b02║東吳　毛晉子晉　編閱
J31nB267_p0618b03║鄂州　記室智時　較訂
J31nB267_p0618b04║詩（丁之一）棲真時之一
J31nB267_p0618b05║登雪竇山
J31nB267_p0618b06║茲山登歷已多年，極目峰巒尚宛然，記得路從亭子
J31nB267_p0618b07║入，仍看塔向嶺頭懸。寒崖瀑布晴飛雪，古澗珠林晝
J31nB267_p0618b08║吐煙，盤結艸菴呵佛祖，同條今喜振三玄。
J31nB267_p0618b09║尋雪竇顯禪師塔蹟
J31nB267_p0618b10║竹塢入何僻，松門轉更幽。真身成瓦礫，靈塔倒山丘。
J31nB267_p0618b11║且復隨他去，其能使客遊。五丁開蜀路，夢想笑金牛。
J31nB267_p0618b12║題珠木林
J31nB267_p0618b13║乳峰行不盡，又復上雲梯。古廟香爐冷，深林小鳥啼。
J31nB267_p0618b14║參差玩苔石，清淺見沙溪。到此多幽興，從來未有題。
J31nB267_p0618b15║西阬
J31nB267_p0618b16║阡陌何年闢，深雲有力耕。瓦樓藏茂竹，水碓踏香粳。
J31nB267_p0618b17║婦子嬉嬉過，牛羊隊隊行。桃源疑便是，避世可無名。
J31nB267_p0618b18║從下雪至上雪
J31nB267_p0618b19║山梁界天際，石澗響煙嵐。路轉數十八，客遊偕兩三。
J31nB267_p0618b20║寺荒雲不壞，僧老話如憨。古佛嗟無色，頹然坐竹龕。
J31nB267_p0618b21║遊隱潭
J31nB267_p0618b22║應為巨靈鑿，兩崖千丈分，奔騰泉自落，叫笑客同欣。
J31nB267_p0618b23║劈面飛寒雨，盤溪湧活雲，野花誰箇種？上下吐奇芬。
J31nB267_p0618b24║新霽登妙高臺
J31nB267_p0618b25║艸際露猶濕，巖臺雲不遮，峰多來秀色，溪盡見人家。
J31nB267_p0618b26║陟險身安寄？憑高興自賒，山僧方洗缽，留坐喫新茶。
J31nB267_p0618b27║當午坐千丈崖看瀑布有五彩色
J31nB267_p0618b28║松下自無暑，崖前坐亦安。忽奇飛瀑色，中帶彩光寒。
J31nB267_p0618b29║似雪何從染，隨風非一盤。臨深誡童子，直下好生看。
J31nB267_p0618b30║自百步街至千丈崖底
J31nB267_p0618c01║仄徑自空下，當前虎跡交。日光沉峻壑，人影入深茅。
J31nB267_p0618c02║瀑卷疑飛霧，潭幽駭伏蛟。拄笻看不厭，閒把石頭敲。
J31nB267_p0618c03║散步至御書亭
J31nB267_p0618c04║梅雨驟然歇，山堤便可行。不須勞遠步，足以散閒情。
J31nB267_p0618c05║筍客中亭憩，村牛西澗耕。往來偕竹杖，風味少人爭。
J31nB267_p0618c06║新秋自雪竇山赴棲真即事（九首）
J31nB267_p0618c07║安居乳寶夏初回，報道梧山命急催。因向海濱飛錫
J31nB267_p0618c08║杖，誰堪荒院滿蒿萊。聖僧漏盡猶經雨，古佛無光亦
J31nB267_p0618c09║上苔。獨有空樓多受用，推窗日日看潮來。
J31nB267_p0618c10║其二
J31nB267_p0618c11║法堂鐘磬久無音，青草剛然一丈深，此箇宗乘誰解
J31nB267_p0618c12║唱？一時衲子會如林。丹山威鳳來投木，碧海獰龍也
J31nB267_p0618c13║作霖，體露金風藏不去，高梧無影覆千岑。
J31nB267_p0618c14║其三（寺志已失。山鄰云：「聞之祖上，寺創于天福，朱梁時也。開山名巖長老，山名高梧，地名棲鳳，故宋世名棲鳳院。　國朝洪武賜額
J31nB267_p0618c15║棲真禪寺。」又故老云：「創始於梁，至唐名棲鳳院。」梁是蕭梁，天福疑天監。按孫僑作《棲真寺僧堂記》，自稱平江府吳縣尉。僑應是宋人，
J31nB267_p0618c16║則棲真之名，宋時早著。又普同塔石接引佛像，係宋宣和四年裝造。其時稱住棲真，乃賜紫沙門處靈。又按《五燈會元》：明州瑞巖石
J31nB267_p0618c17║窗法恭禪師，郡之奉化林氏子。於棲真院下髮受具，往延慶講下。一夕誦《法華》，至父母所生眼，悉見三千界。時聞風刺棕櫚葉聲，忽
J31nB267_p0618c18║然有省。棄依天童宏智，始明大旨。凡當世弘法者，悉往咨決。出任能仁、光孝、瑞巖。然石窗亦宋時人，則寺在宋世已稱棲真。唐名棲
J31nB267_p0618c19║鳳，或有之矣。天監豈亦誤傳天福？據是，則開山果在蕭梁之世乎？）
J31nB267_p0618c20║聞道開山監福間，徽公長老頗辛艱。名彰棲鳳傳天
J31nB267_p0618c21║下，山若遊龍臥海灣。香火千秋曾不斷，兵戈五季只
J31nB267_p0618c22║如閒。何朝特錫棲真寺，東浙禪林亦壯顏。
J31nB267_p0618c23║其四（破殿右有古碑一座，上去一角。讀其文，乃左迪功郎新平江府吳縣尉主管學事孫僑所作《棲真僧堂記》也。記稱：吳之洞庭山
J31nB267_p0618c24║有慧日禪師者，住翠峰寺。僑總角時，即獲見之。應四明郡守龍學趙公之命，來赴棲真。時寺已弊，師至，愕然曰：「寺敗若是，我何以弘？
J31nB267_p0618c25║祖道安方來。」修造懷辯有感而起，募新僧堂，請經藏，置長生庫。時大丞相魏公與禪師善，休居小溪，雖百里，恒相過從，結方外交，論
J31nB267_p0618c26║出世法。其時瞻僧皆藉海田，故碑之陰，上鐫開涂田文，下勒諸助緣姓氏。文雖斷續，味其採用禪典，句意甚深，似古尊宿筆。後有惟
J31nB267_p0618c27║清二字，比前文差小，或作者之諱乎？珪璋不全，深為惜之。　又余考《五燈會元》第十二卷：南嶽下十世蘇州洞庭翠峰慧月禪師。僧
J31nB267_p0618c28║問：「一花開五葉，結果自然成時如何？」師曰：「脫卻籠頭，卸卻角馱。」曰：「拶出虛空去，處處盡聞香。」師曰：「雲愁聞鬼哭，雪壓髑髏吟。」問：「和尚
J31nB267_p0618c29║未見谷隱時一句作麼生道？」師曰：「步步登山遠。」曰：「見後如何？」師曰：「驅驅信馬蹄。」慧嗣襄州谷隱聰，聰嗣首山念。今碑戲慧日，日與月
J31nB267_p0618c30║字不同，而同往蘇州洞庭翠峰，亦奇矣。）
J31nB267_p0619a01║翠峰和尚記吳人，慧日高懸炤海濱，碑立殿隅摹偉
J31nB267_p0619a02║續，道交方外識名紳。涂田久廢何須問？經藏空來亦
J31nB267_p0619a03║太貧，恰稱我宗無一字，入門便棒令行新。
J31nB267_p0619a04║其五（載考功澳製《棲真寺疏》，略云：石宵恭禪師，提唱宗風，弘法海內。雖奪席曹洞，實受具棲真。則棲真同賢聖之藪，不徒惜旃檀面，
J31nB267_p0619a05║作功德海云云。此出考功杜曲集。又《百丈清規．兩序章》，稱監寺之職不易充，必如楊岐之輔慈明，石窗之贊宏智。然石窗嗣法宏智，
J31nB267_p0619a06║《燈錄》分明。但下髮受具時，不知棲真謙為和尚也。）
J31nB267_p0619a07║受具棲真有石窗，宗風提唱播湖江。宰官筆下重流
J31nB267_p0619a08║出，曹洞門中舊合腔。曾向長庚監大寺，力扶宏智建
J31nB267_p0619a09║高幢。芳規百世傳無已，追步楊岐未有雙。
J31nB267_p0619a10║其六（斲碑之陰，載開涂田助緣姓氏。余初不經意，因禪者捐出，乃再閱之。中一行云：住天童比丘法為，施財若干。夫法為禪師，乃天
J31nB267_p0619a11║台鮑氏子，嗣宏智覺，繼席天童，為第十七代住持，與石窗恭為昆仲，蓋宋世一大宗師也。石窗既從棲真剃染，寺開涂田，法為出手
J31nB267_p0619a12║相助，斯蓋因昆仲之間聲氣相應，無足疑者。獨其間助緣，有稱廣慈大師者，有稱德雲大師者，至法為禪師，以住天童比丘稱之。登
J31nB267_p0619a13║其時，住棲真者，居然以先輩自視歟？碑之跋語云：煙渚光中，地藏家風益振；落星影裏，雄峰大蹤全彰。信亦尊宿之語氣矣，或即所
J31nB267_p0619a14║謂慈日禪師也耶。）
J31nB267_p0619a15║大家出手共開田，太白梧峰無間然。禪苑一燈聯伯
J31nB267_p0619a16║仲，法門此義薄雲天。名鐫白石尊前哲，韻出青霄望
J31nB267_p0619a17║後賢。囑語山靈勤守護，此碑末世正須傳。
J31nB267_p0619a18║其七（故老向余云：此寺近代出一禪師，名元凱，本處人，悟道後向外開堂。一云姓林氏。余於法堂後散步，果見一塔頂石上鐫林長
J31nB267_p0619a19║老，而無元凱兩字。憶昔石窗恭亦姓林氏，因傷今懷古，周視僧隴所謂元凱者，乃於殿梁隱隱見之。）
J31nB267_p0619a20║元凱禪師本地兒，相傳里老口頭碑。出家此寺能超
J31nB267_p0619a21║悟，開法他山遠白椎。或道姓林難遽考，雖存塔樣尚
J31nB267_p0619a22║懷疑。竹陰閒佇封苔石，燈錄無脩莫可知。
J31nB267_p0619a23║其八（破殿中有石佛一尊，高二尺餘，示接引相，足憑蓮花。花下石分六面，雞云：大宋國明州奉化囑忠義郊棲鳳管落星里下宅中
J31nB267_p0619a24║保居住清信弟子李壽裏造，供普同塔上，永為四眾瞻檀，作植福之因。字甚端楷，末云：宣和四年五月十五日，住棲真禪院賜紫沙
J31nB267_p0619a25║門處靈謹記。予詢老僧及鄰叟：普同何在？無知者。或指案山西云：莫便是今呼為塔山岡耶？）
J31nB267_p0619a26║未識何山是普同，移來石佛紺雙瞳。出身幸是宣和
J31nB267_p0619a27║際，寄跡今於古殿中。不倦接人常放手，快談實相已
J31nB267_p0619a28║摩胸。處公稱是住山老，賜紫名應達九重。
J31nB267_p0619a29║其九（故老又云：「在前祖師時，此寺有千僧共住。」余問：「祖師名甚麼？」荅云：「我生不見。上世相傳如此說耳。」又云：「三十年前，寺僧尚富，有
J31nB267_p0619a30║田，有牛車、土窯，亦業海取魚，有大船兩隻。為不修行，有人來通索，寺漸敗，僧漸絕了。」余不覺長嘆，因試學人，僧貧乃能學道，佛豈虛
J31nB267_p0619b01║言也哉！）
J31nB267_p0619b02║青嶂昂藏雲忽飛，碧林蓊鬱鳥常依。道場信有千年
J31nB267_p0619b03║遠，法座曾經萬指園。竹樹幾因人起倒，酒腥殊減佛
J31nB267_p0619b04║光輝。無求自古沙門行，那可揚帆去取魚。
J31nB267_p0619b05║棲鳳沈傳中文學，中秋日招遊天門山橫山菴
J31nB267_p0619b06║作，時同雪丆監院，鑑機、慈恩、德明、慧光、南臺、
J31nB267_p0619b07║瑞明、懋卿諸道侶
J31nB267_p0619b08║秋水及時至，苔磯沒舊痕。欲闚鷗隱處，先訪鳳棲村。
J31nB267_p0619b09║蔬茗高情洽，衣冠古道存。好山多在望，開闢喜天門。
J31nB267_p0619b10║過天門山（一名蜃樓門，一名獅子口）
J31nB267_p0619b11║潮驚獅作吼，日炤蜃成樓，幻境留千古，僊遊寄一舟。
J31nB267_p0619b12║櫓聲催白浪，雲色掛清秋，回望環谿水，從茲出海流。
J31nB267_p0619b13║上橫山菴
J31nB267_p0619b14║四面無行路，支笻到上方。茶園新藝綠，松葉自生香。
J31nB267_p0619b15║登岫秋何遠，倚窗風更涼。匡床聊一臥，徐步看斜陽。
J31nB267_p0619b16║從橫山乘月晚歸
J31nB267_p0619b17║落日松風動，同行盡索衣。下山潮接響，轉徑樹生輝。
J31nB267_p0619b18║人影平沙坐，波光遶幔飛。大觀滄海上，滿載月明歸。
J31nB267_p0619b19║題棲真碑誌
J31nB267_p0619b20║巍巍高梧山，蕩蕩棲真寺。千年奠海濱，丹鳳曾翔止。
J31nB267_p0619b21║澗壑殊奧深，砂土亦靈異。宗風彙緇英，特隆於宋世。
J31nB267_p0619b22║乃知一祖庭，介茲三佛地。慧師翠峰來，經藏手親置。
J31nB267_p0619b23║僧堂吐風月，涂田拓煙渚。高談出世法，丞相乃深契。
J31nB267_p0619b24║傑出石窗恭，本鄉姓林氏。作記孫迪功，自稱吳縣尉。
J31nB267_p0619b25║而我亦吳人，此來明州住。往事猶目前，得讀古碑記。
J31nB267_p0619b26║夜榻環漁燈，秋窗見村市。臨風懷二師，為拈第一義。
J31nB267_p0619b27║佛殿今當陽，山門舊西峙。物情悲變遷，覺地何終始。
J31nB267_p0619b28║法鼓試復鳴，魚龍曷能睡。滄波日涵空，濤聲捲山翠。
J31nB267_p0619b29║白雲若無心，峰頭自遊戲。為語南參人，識此西來意。
J31nB267_p0619b30║寄懷法海、寶慶、白雲三大師（四首）
J31nB267_p0619c01║福泉一滴最清涼，二十年前取次嘗。彈指頭顱今老
J31nB267_p0619c02║大，再遊期在菊花黃。
J31nB267_p0619c03║一別三年指一彈，剎竿雖近見還難。秋林且待濃霜
J31nB267_p0619c04║落，過嶺來看楓葉丹。
J31nB267_p0619c05║海濱埋跡類飄蓬，北望音書斷塞鴻。日據高梧思好
J31nB267_p0619c06║友，白雲峰頂正秋風。
J31nB267_p0619c07║斗室春風坐不消，新茶對啜好香燒。只今清夢還相
J31nB267_p0619c08║憶，翹首香巖木葉飄。
J31nB267_p0619c09║初冬送雪丆監院同顧虛谷邑侯遊天台
J31nB267_p0619c10║孤村木落野田晴，策杖天台踐夙盟。華頂霞飛粘綴
J31nB267_p0619c11║缽，石梁雲起護行旌。青山盡入重遊句，滄海難禁遠
J31nB267_p0619c12║眺情。仙尉幸同疏世味，綸巾霜葉聽秋聲。
J31nB267_p0619c13║開爐日酬示范遵甫
J31nB267_p0619c14║一山三面水，千古二時潮。竿木隨雲至，霜鐘帶月敲。
J31nB267_p0619c15║林荒徵舊案，堂冷悵前朝。海鶴鳴何意，清聲徹九霄。
J31nB267_p0619c16║除夕懷及門諸子
J31nB267_p0619c17║一身天地更無雙，何意南來建法幢。雪竹忽低驚歲
J31nB267_p0619c18║暮，瓶梅聊插影山窗。音書久絕非忘友，鄉國遙思但
J31nB267_p0619c19║隔江。松火滿爐深夜坐，寥寥只聽吠村厖。
J31nB267_p0619c20║初春寄懷空林大師於大陽山
J31nB267_p0619c21║春山伐木響丁丁，跨澗能無憶友生。一種風流餘本
J31nB267_p0619c22║色，十年傾倒聚長庚。匡徒慚我多呈拙，懷寶輸君不
J31nB267_p0619c23║自輕。此日看雲眠絕頂，梅花應為寫高清。
J31nB267_p0619c24║過甑篦山菴
J31nB267_p0619c25║梅花樹下結柴扉，僧起松窗露已晞，空裡飛禽曾寫
J31nB267_p0619c26║跡，崖前走馬未迴機（其山勢若奔馬，故云）。一凹深竹山消暑，幾片
J31nB267_p0619c27║流雲天解衣，滄海茫茫時入望，翻嫌長者轍來稀。
J31nB267_p0619c28║清明日，沈傳中文學以詩惠艾餈，步韻荅謝
J31nB267_p0619c29║山蝶穿花粉翅紅，溪翁插柳野冠鬆。煙於此日稱相
J31nB267_p0619c30║禁，艾不三年喜建功。冷味自知春意及，深藏未許鼠
J31nB267_p0620a01║身通。杏村何處能沽酒，幽鳥隨人噪晚風。
J31nB267_p0620a02║登伏獅巖
J31nB267_p0620a03║危峰仰面落懸泉，恍惚肩輿欲上天。石磴直尋飛鳥
J31nB267_p0620a04║外，山花冷綴險崖邊。夕陽下嶺人何小，春靄凌空杖
J31nB267_p0620a05║己仙。笑撫菴前臥獅子，金毛卻染碧蘿煙。
J31nB267_p0620a06║立夏前三日倪伯屏司李招遊柏香巖龍潭之
J31nB267_p0620a07║勝
J31nB267_p0620a08║澗道相期拄策行，角巾藤笠曉風清。重巖映日猶寒
J31nB267_p0620a09║色，深壑留春獨鳥聲。捫壁探奇高士興，枕流忘倦野
J31nB267_p0620a10║人情。潭龍莫怪噓雲霧，正待為霖潤遠耕。
J31nB267_p0620a11║登舒濱吾印心閣（有序）
J31nB267_p0620a12║森羅及萬象，一法之所印。此黃面老子語也。而法
J31nB267_p0620a13║即心焉。是故西來諸祖，寶筏迷津，開闔鼓舞，無非
J31nB267_p0620a14║以心印心，不立文字。濱吾居士昔與吾友淑之禪
J31nB267_p0620a15║師遊，賓主歡洽，水乳相入，蓋于茲閣矣。二十年後，
J31nB267_p0620a16║余獲登焉。蒼山白鳥，平疇遠風，心即法也，其閤也
J31nB267_p0620a17║乎？心印印心，眷仰舊遊，不無西方美人之思。
J31nB267_p0620a18║南山時入望，此閣何高閒。煙雨村犁出，薰風麥穗刪。
J31nB267_p0620a19║快登居士榻，劇論祖師關。揮麈良朋遠，空悲夕鳥還。
J31nB267_p0620a20║詩部（丁之二）棲真時之二（海濱春詠）
J31nB267_p0620a21║無懷道者春日載陽山遊忘倦，即所見聞與范子
J31nB267_p0620a22║同賦
J31nB267_p0620a23║山行見新桃（二首）
J31nB267_p0620a24║隄上春猶淺，山中早自開。偶逢驚異色，斜立傲疏梅。
J31nB267_p0620a25║喜極因思折，宜家不問媒。桃源有千樹，曾見幾人來。
J31nB267_p0620a26║二
J31nB267_p0620a27║倚竹非經雨，臨崖半怯風。葉身呈小綠，花面醉微紅。
J31nB267_p0620a28║以在他山見，方將過客同。春陰行不盡，曲曲有溪通。
J31nB267_p0620a29║鷂子磯閒坐觀採苔者（二首）
J31nB267_p0620a30║海面連山是，春光抱石磯。人方爭利涉，鳥獨愛閒飛。
J31nB267_p0620b01║濯濯無黽手，生生似採薇。弄潮歸去晚，斜日漾寒輝。
J31nB267_p0620b02║二
J31nB267_p0620b03║洲渚白盈盈，春潮綠暈生。持竿行海上，地底入雷聲。
J31nB267_p0620b04║舟網將何事，陶漁亦古情。快心看俊鷂，一抹過滄瀛。
J31nB267_p0620b05║折古柏枝如劍
J31nB267_p0620b06║總是山中木，何年獨到今。冰霜磨老骨，日月剩堅心。
J31nB267_p0620b07║在手俄成劍，揮空解作吟。至剛吾得見，天下更何尋。
J31nB267_p0620b08║菜花
J31nB267_p0620b09║一片春前種，山廚未肯將。初深楊柳綠，忽肖菊花黃。
J31nB267_p0620b10║小圃堆層錦，疏籬出遠香。游蜂先我至，咂採鬧嚷嚷。
J31nB267_p0620b11║隔山見梨花如雪（二首）
J31nB267_p0620b12║獨立何高潔，無庸淺近看。青雲留一種，蒼竹映千竿。
J31nB267_p0620b13║素豔明春日，和風落盡寒。桃紅兼李白，微笑不相干。
J31nB267_p0620b14║二
J31nB267_p0620b15║數枝脈脈露崔嵬，一水盈盈磊石堆。山起綠煙園客
J31nB267_p0620b16║賞，春催黃鳥引朋來。爰知佳樹難投李，只擬空山又
J31nB267_p0620b17║放梅。冰雪為肌當月下，藐姑仙子御風回。
J31nB267_p0620b18║聞金聲（二首）
J31nB267_p0620b19║春時行殺令，商氣結玄陰。空谷唯清籟，何宜傳此音。
J31nB267_p0620b20║忽驚孤鳥落，坐失長松吟。子亦忘機者，翩然生戒心。
J31nB267_p0620b21║二
J31nB267_p0620b22║村翁春賽社，童子夜曾鳴。金木猶前物，歡憂各一聲。
J31nB267_p0620b23║深山難避亂，上世亦談兵。何得雲霓若，將軍致太平。
J31nB267_p0620b24║范子為余述古澗奔流之勝，因與同往
J31nB267_p0620b25║於水獨何取，愛山終日行。無人知此澗，因子得深情。
J31nB267_p0620b26║把手村花遠，出門天宇清。小橋纔轉過，一路有春耕。
J31nB267_p0620b27║幽澗坐
J31nB267_p0620b28║泉流石不平，奇響此中生。偶坐得物理，爽然知禹行。
J31nB267_p0620b29║小潭牽藻潔，陰穴出魚腥。已向水邊語，不聞崖上聲。
J31nB267_p0620b30║就鄰菴乞茶
J31nB267_p0620c01║水石坐來久，不知山日斜。流觴思逸事，乞茗問鄰家。
J31nB267_p0620c02║直與涼詩肺，疑來取瀑花。一杯三代味，幽澗興何涯。
J31nB267_p0620c03║綠楊垂絲颺風
J31nB267_p0620c04║艸木各有態，未如新柳姿，繫情凡種種，拂面一絲絲。
J31nB267_p0620c05║卻立餘花外，猶堪遠望時，春風何不定？柔綠恐難支。
J31nB267_p0620c06║看野燒
J31nB267_p0620c07║山髻若青螺，炎炎當奈何。苦無流水引，漫作大風歌。
J31nB267_p0620c08║野鬼避霜竹，春蟲冒土坡。新條煙外綠，臘月未燒多。
J31nB267_p0620c09║望桃花阬樵採
J31nB267_p0620c10║流水一峰隔，仙源與世分。煙深樵採徑，風送鹿麋群。
J31nB267_p0620c11║草動來青壑，花開掩白雲。雙松垂側影，紅日未當曛。
J31nB267_p0620c12║海隄有數牛晚歸
J31nB267_p0620c13║白鳥下青煙，花明夕照邊。野牛同四足，村舍遶孤泉。
J31nB267_p0620c14║爾牧歌童子，吾心寄太玄。芳洲無客渡，潮水自當前。
J31nB267_p0620c15║二鴉搏一鷹（十五首）
J31nB267_p0620c16║海上煙簑冷，山中春屐幽，倚笻看鳥戰，拂袖引邊愁。
J31nB267_p0620c17║野艸青當眼，垂楊綠過頭，天心何日定？薄暮起村謳。
J31nB267_p0620c18║二
J31nB267_p0620c19║春月當孳尾，山禽卻振翎。同群非見嫉，有技且相形。
J31nB267_p0620c20║莫訝朋俱進，從知眼甚靈。到頭無甲棄，縱影入青冥。
J31nB267_p0620c21║三
J31nB267_p0620c22║冷地無旗鼓，平空奮羽毛。臨危曾自悚，決勝仗同袍。
J31nB267_p0620c23║三戰青山動，孤騫碧漢高。長風為作氣，萬壑怒松濤。
J31nB267_p0620c24║四
J31nB267_p0620c25║眼射青山日，翎生碧樹風。侮予民或敢，樂戰爾何功。
J31nB267_p0620c26║狡兔中林肅，雞群四野空。不施牙爪利，為惜羽毛同。
J31nB267_p0620c27║五
J31nB267_p0620c28║疆禦曾無對，戎衣賴有雙。偶然逢野戍，大戰截春江。
J31nB267_p0620c29║稍退彰吾伏，旋攻扼彼降。喬松當大路，倚作碧油幢。
J31nB267_p0620c30║六
J31nB267_p0621a01║山缺啣紅日，天空蕩白雲。閒鷗多冷夢，飛鳥戰奇勳。
J31nB267_p0621a02║塞北烽煙接，江南草樹分。翕張麾遠敵，獨羽勝三軍。
J31nB267_p0621a03║七
J31nB267_p0621a04║朱纓天外颺，赤幟海陬逄。畫刻傳高令，春山擊遠鐘。
J31nB267_p0621a05║一毛雖未掠，兩犯似難容。薄伐將投北，青林勿見蹤。
J31nB267_p0621a06║八
J31nB267_p0621a07║飛勇從來著，干城孰可圖。風威行自遠，野戰古來無。
J31nB267_p0621a08║猾羽疲奔命，忠勳議剖符。似聞春塞捷，鈴索共傳呼。
J31nB267_p0621a09║九
J31nB267_p0621a10║孤影薄雲漢，頹然念所膺。輔仁焉不學，階亂乃隨朋。
J31nB267_p0621a11║天地生翎爪，封彊寄股肱。汝巢吾直搗，厥志敢相承。
J31nB267_p0621a12║十
J31nB267_p0621a13║最惜枋榆技，戲將雲翮摶，風前生再得，爪下命幾完。
J31nB267_p0621a14║跼蹐身毛短，飛鳴艸樹寬，先王非好殺，于此誡兵端。
J31nB267_p0621a15║十一
J31nB267_p0621a16║咨爾昏林種，翻飛介兩儀。羽毛雖共稟，手眼未同奇。
J31nB267_p0621a17║遽也行無遜，何哉莫我知。低佪今自取，失志未應悲。
J31nB267_p0621a18║十二
J31nB267_p0621a19║世方多難事，鳥亦起爭長。結陣清風上，興戎道路傍。
J31nB267_p0621a20║頡頏高就下，顛倒弱凌強。為問機先者，何時卻反常。
J31nB267_p0621a21║十三
J31nB267_p0621a22║克敵兵何恃，攻強奕自投。煙雲開壘壁，艸木化戈矛。
J31nB267_p0621a23║天定人難勝，驕成物共謀。永懷淝水戰，鞭欲斷江流。
J31nB267_p0621a24║十四
J31nB267_p0621a25║舉世聞多亂，空飛也自危。爰知矰繳近，請學戰攻奇。
J31nB267_p0621a26║草顧明王佐，鷹揚帝者師。黎民今正溺，待援復為誰。
J31nB267_p0621a27║十五
J31nB267_p0621a28║仁者聞無敵，鷹揚豈渭濱。七旬苗眾格，一旅禹功新。
J31nB267_p0621a29║庶矣多方士，猶然三代民。何當文化洽，飛鳥篤親親。
J31nB267_p0621a30║前題
J31nB267_p0621b01║古澗冰消綠，長林花放紅。薄遊方在野，飛鳥忽爭雄。
J31nB267_p0621b02║乍起青山斷，橫翔碧落空。翼張風在下，眼疾草無蒙。
J31nB267_p0621b03║伯仲看偕作，軒騰笑不同。戾天才一抗，控地亦云窮。
J31nB267_p0621b04║頓挫鋒前勇，誰居殿後功。枋榆聊定息，毛羽各疏通。
J31nB267_p0621b05║圖捷籌重畫，殲強志豈終。物微存義正，事細取材公。
J31nB267_p0621b06║黑甲聯為援，丹心向若忠。壘邊逢社燕，塞上值歸鴻。
J31nB267_p0621b07║以類宜無犯，均飛忍見攻。好生天意順，問陳聖心恫。
J31nB267_p0621b08║世運衰庸武，禽機效即戎。飛潛原應化，休咎可徵躬。
J31nB267_p0621b09║戈甲今盈北，衣冠盡避東。下民嗟踽踽，上帝視瞢瞢。
J31nB267_p0621b10║禎瑞藏威鳳，玄黃兆亢龍。丘隅爭血氣，山海限樊籠。
J31nB267_p0621b11║浩歎吟春澤，長歌度晚風。鷹揚非渭水，雉雊在殷彤。
J31nB267_p0621b12║願十文明治，無欺蟲鳥聰。古來蠻觸氏，皆入戰圖中。
J31nB267_p0621b13║詩部（丁之三）棲真時之三
J31nB267_p0621b14║長夏吟（九十四首）
J31nB267_p0621b15║空山收足，永日無聊。觸物感情，匪同木石。姑煩筆
J31nB267_p0621b16║楮，用遣遐心。
J31nB267_p0621b17║高梧峰上少人行，一望煙巒在檻楹，野艸燒來依舊
J31nB267_p0621b18║綠，就中樵斧日丁丁。
J31nB267_p0621b19║山南一片小松林，春日梅花與客尋。放下蒲團閒話
J31nB267_p0621b20║久，歸來香氣滿衣襟。
J31nB267_p0621b21║茅堂之後小山巔，北有高山隔稻田。楓樹秋深紅葉
J31nB267_p0621b22║好，竹陰曾掃枕頭眠。
J31nB267_p0621b23║竹筧流泉接到門，老梅香落幾枝存。主入引我春山
J31nB267_p0621b24║曲，手把琅玕帶笑捫。
J31nB267_p0621b25║桃花阬下古精廬，風雨漂搖歲月餘。我欲放情天外
J31nB267_p0621b26║住，白雲滄海眼前虛。
J31nB267_p0621b27║火燒松樹勢如龍，山徑崔嵬不易通。門外石魚多變
J31nB267_p0621b28║化，天晴常臥雨聲中。
J31nB267_p0621b29║澗陰徒步興無涯，春雨多寒暗晚霞。古墓低低看姓
J31nB267_p0621b30║氏，便將柏劍取桃花。
J31nB267_p0621c01║三春風景不多時，李白桃紅儘可思。曾記看泉幽澗
J31nB267_p0621c02║坐，得偕好友賦新詩。
J31nB267_p0621c03║清秋蓬烏果清奇，弱水無多一浪馳。海月忽浮光萬
J31nB267_p0621c04║里，驚看卻怪下山遲。
J31nB267_p0621c05║懸崖千丈玉龍飛，下有澄潭到者稀。兩岸奇花香噴
J31nB267_p0621c06║鼻，開來曾未見朝曦。
J31nB267_p0621c07║雞犬牛羊放白雲，珠林鬱鬱鎖溪芬。山家便是仙人
J31nB267_p0621c08║宅，何必桃源讀舊文。
J31nB267_p0621c09║溪上平田掠晚禽，池邊喬木抱春陰。莊嚴好個青山
J31nB267_p0621c10║寺，卻怪無僧擊磬音。
J31nB267_p0621c11║樓閣天開隔世塵，戶庭花放寂無人。白雲紅日青山
J31nB267_p0621c12║裏，飛鳥驚弓落澗濱。
J31nB267_p0621c13║層峰深入看龍潭，到得龍潭野興酣，搬石為爐煮茶
J31nB267_p0621c14║筍，白雲不厭老僧談。
J31nB267_p0621c15║巖崖蔽日霧難晴，趺坐潭邊水若腥；怪石為門鎖靈
J31nB267_p0621c16║氣，老龍常到海中行。
J31nB267_p0621c17║巖高潭小水清清，石窟何年刻削成？一說此潭通到
J31nB267_p0621c18║海，點來竹杖也生驚。
J31nB267_p0621c19║青山無盡白雲堆，躡屩春殘探友來。自惜天台路行
J31nB267_p0621c20║半，不曾看得石梁回。
J31nB267_p0621c21║海上潮來萬馬奔，分流過閘響猶存。花時送客還相
J31nB267_p0621c22║憶，一路長隄被水吞。
J31nB267_p0621c23║八月潮頭大似山，天門擁入莫能關。平空白練鋪秋
J31nB267_p0621c24║島，夜半乘槎有客還。
J31nB267_p0621c25║負暄冬日上山南，坐地班荊興也堪。極目峰頭俱白
J31nB267_p0621c26║雪，獨餘萬頃海天藍。
J31nB267_p0621c27║秋林木落見村疏，臘月千山草盡枯，日日投笻賞盤
J31nB267_p0621c28║谷，拾來松子夜燒爐。
J31nB267_p0621c29║歲暮居山不自貧，霜天種菜喜成疄。村牛隊隊來偷
J31nB267_p0621c30║喫，兩角穿籬不畏人。
J31nB267_p0622a01║嚴霜夜半落茅簷，斗室烘爐下煖簾。要卜明年豐稔
J31nB267_p0622a02║兆，深更再點燭花占。
J31nB267_p0622a03║鄰菴清磬碧山凹，晴日和風去走遭。道侶相逢留晚
J31nB267_p0622a04║話，村燈廟火鬧元宵。
J31nB267_p0622a05║滄海流雲過眼空，春波瀰瀰動微風。看他白鷺飛還
J31nB267_p0622a06║沒，多少閒情顧盻中。
J31nB267_p0622a07║觀魚何處是濠梁，偶立苔磯寓意長。野店梅花開未
J31nB267_p0622a08║落，山村人為補船忙。
J31nB267_p0622a09║桁索遙牽海面開，漁家春水浣春苔。平沙晏坐巖根
J31nB267_p0622a10║寂，殷殷雷聲腳下來。
J31nB267_p0622a11║泥涂螃蟹樂天真，穿穴何曾問水濱。信足橫行雙眼
J31nB267_p0622a12║突，一聞人語解藏身。
J31nB267_p0622a13║風颺陶煙裊翠微，海村閒步淡春暉。白鷴飛上黃牛
J31nB267_p0622a14║角，冷看行人各自歸。
J31nB267_p0622a15║墓門鬱鬱覆黃花，何世師僧此認家？松梵不流泉下
J31nB267_p0622a16║韻，竹陰猶護一袈裟。
J31nB267_p0622a17║水田咯咯沸蛙聲，山寺寥寥獨掩清。時節又當芒種
J31nB267_p0622a18║了，故鄉何在望南屏。
J31nB267_p0622a19║日長林下有餘閒，護得新篁放綠顏。只恐抽梢透高
J31nB267_p0622a20║閣，一時遮我面前山。
J31nB267_p0622a21║嫩竹初成粉籜垂，團團繞屋似新籬。山鄰盡道今年
J31nB267_p0622a22║盛，經過溪邊仔細闚。
J31nB267_p0622a23║樓外陰濃不見人，籬邊艸盛已忘春，孤笻嬾出清溪
J31nB267_p0622a24║上，虛室焚香自掃麈。
J31nB267_p0622a25║黃鶯兩箇雨中飛，鳥鵲催群野外歸。坐對青山少心
J31nB267_p0622a26║事，看他物物領清機。
J31nB267_p0622a27║生平不善把鋤頭，說著開田早見愁，秪有瓜園圖菜
J31nB267_p0622a28║喫，要煩鄰叟借耕牛。
J31nB267_p0622a29║朝來乞麥送僧行，梅雨疏疏不肯晴。步出雲堂遣清
J31nB267_p0622a30║畫，卻欣簷畔有泉聲。
J31nB267_p0622b01║村村流水送桃花，怪殺居山事似麻。摘得松花忙晒
J31nB267_p0622b02║筍，又呼童子做新茶。
J31nB267_p0622b03║蔥菁竹樹小山邊，多少閒禽噪晚煙。細聽含情惟布
J31nB267_p0622b04║穀，催來山水滿山田。
J31nB267_p0622b05║山窗松鼠不時闚，翻我瓶盤也太奇。更有一分伶俐
J31nB267_p0622b06║處，倒懸頭尾剝棕櫚。
J31nB267_p0622b07║埜田麥秀潑薰風，碧浪層層到眼中，一月已前春未
J31nB267_p0622b08║去，峰頭都醉映山紅。
J31nB267_p0622b09║雨過溪亭有客休，綠雲一片隔山浮。不知村犢誰家
J31nB267_p0622b10║放，喫我青青小麥頭。
J31nB267_p0622b11║飯後山樓睡復醒，坐來身倦且經行。寺門喜得人來
J31nB267_p0622b12║少，只聽前山打麥聲。
J31nB267_p0622b13║南風窗牖快生涼，坐覺階前日影長。萬綠蒙茸山殿
J31nB267_p0622b14║暗，出門猶有野花香。
J31nB267_p0622b15║鄉村耕稼各爭先，新水涓涓白滿田。犁耙不停牛足
J31nB267_p0622b16║苦，蛙聲叫起綠楊煙。
J31nB267_p0622b17║黃梅天氣插秧齊，薄霧漫漫遠近迷。昨夜晴來今又
J31nB267_p0622b18║變，青山移去曉窗西。
J31nB267_p0622b19║無意看山坐夕陽，檻邊高樹結蒼涼。幽禽百囀還梳
J31nB267_p0622b20║羽，側立闚人不過牆。
J31nB267_p0622b21║青山落日樹頭紅，樹外青山復幾重？紫翠朦朧炫人
J31nB267_p0622b22║眼，當窗最愛兩尖峰。
J31nB267_p0622b23║山路盤盤碧海連，寺門長日綠陰邊。沙隄潮退鳥閒
J31nB267_p0622b24║立，負擔有人來市鮮。
J31nB267_p0622b25║漁燈入夜滿灘紅，一幅蒼山露氣中。千古畫圖人未
J31nB267_p0622b26║賞，天然留我住山翁。
J31nB267_p0622b27║東峰月出靜巖臺，林影橫斜拂地來。臥聽漁船何處
J31nB267_p0622b28║放，隔山深夜打鑼回。
J31nB267_p0622b29║近海人家業海多，科頭遊戲醉時歌。今年已了旗牌
J31nB267_p0622b30║稅，一任揚帆向白波。
J31nB267_p0622c01║一網牽來有萬魚，蒼蒼生物意何如？村翁自信為漁
J31nB267_p0622c02║好，不厭腥風染屋廬。
J31nB267_p0622c03║漁村蠶月少閒遊，童稚奔忙喜上眸。何必讀書然後
J31nB267_p0622c04║學，割鮮纔歇便調牛。
J31nB267_p0622c05║躬耕五畝待秋成，那及漁簑十日程。自古魚鹽天下
J31nB267_p0622c06║利，阿誰不願海中行。
J31nB267_p0622c07║魚行滄海鳥行空，天壤飛潛各抱聰。在昔何人造網
J31nB267_p0622c08║罟，錦鱗蒼翮被牢籠。
J31nB267_p0622c09║萬尾隨潮自泳遊，不期深水有綸鉤。重淵已出無沾
J31nB267_p0622c10║潤，圉圉洋洋不可求。
J31nB267_p0622c11║生魚有饋畜之池，取疊如山忍見欺。只為鄉風傳習
J31nB267_p0622c12║慣，船歸歡喜插雙旗。
J31nB267_p0622c13║空裏樓臺蜃氣成，大洋歌笑海風腥。失身便到魚龍
J31nB267_p0622c14║口，何似青山學耦耕。
J31nB267_p0622c15║青山深處有柴燒，碧澗清涼可掛瓢。曾遇仙人採奇
J31nB267_p0622c16║藥，茯苓根上長新苗。
J31nB267_p0622c17║陟彼西山學采薇，春深蕨老杜鵑肥。煙霞回首無多
J31nB267_p0622c18║遠，途路茫茫不早歸。
J31nB267_p0622c19║雨後輕煙拂緣蘿，朱門有客不來過。山中日月閒消
J31nB267_p0622c20║受，春掃松花夏剪荷。
J31nB267_p0622c21║古澗青松老白雲，風聲十里便相聞。此聲那可傳君
J31nB267_p0622c22║聽，洗耳河濱待夕曛。
J31nB267_p0622c23║丹壑青崖覓紫芝，凌風先唱步虛詞。將期海外來仙
J31nB267_p0622c24║客，同入壺中醉酒卮。
J31nB267_p0622c25║廣陵一曲世無彈，天下知音自古難。昨夜蒙頭坐幽
J31nB267_p0622c26║閣，忽成清夢跨青鸞。
J31nB267_p0622c27║錦琴玉瑟畫堂張，帶礪河山汾水陽。蝶夢杳然隨物
J31nB267_p0622c28║化，兕觥不祝壽無疆。
J31nB267_p0622c29║萬花簇簇御樓春，宮闕巍峨倚北辰。為鑒世間歡不
J31nB267_p0622c30║久，乘龍白日九天賓。
J31nB267_p0623a01║六龍御世紀軒皇，八駿馳驅狩大荒。採得珊瑚為寶
J31nB267_p0623a02║玩，十洲三島近扶桑。
J31nB267_p0623a03║六王已畢偃干戈，函谷關開王氣多。突出阿房三百
J31nB267_p0623a04║里，神仙樓閣更無過。
J31nB267_p0623a05║海上求僊事渺然，紀功刻石遠巡邊。卻于沙漠防胡
J31nB267_p0623a06║患，高築長城萬里堅。
J31nB267_p0623a07║昆明池上武功成，承露盤中長五莖。紫氣騰騰隨羽
J31nB267_p0623a08║扇，西來王母酒雙行。
J31nB267_p0623a09║赤壁旌旗一夜燒，舳艫千里亦寥寥。英雄萬古不平
J31nB267_p0623a10║恨，銅雀臺邊魂莫招。
J31nB267_p0623a11║強秦一掃赤蛇威，蜂起黃巾馬似飛。銅駝又見投荊
J31nB267_p0623a12║棘，行酒青衣淚暗揮。
J31nB267_p0623a13║天子尊銜上道君，璽書燦燦琢靈文。神仙只願登廊
J31nB267_p0623a14║廟，金革何期起塞雲。
J31nB267_p0623a15║花石爭奇艮嶽頹，角聲一起禁門開。可憐二輦蒙塵
J31nB267_p0623a16║去，只有孤鴻帶信來。
J31nB267_p0623a17║楊子江心矢石堅，朱仙鎮上鼓聲填。天驕自己摧心
J31nB267_p0623a18║膽，忽見書生揖馬前。
J31nB267_p0623a19║滄海長江一帶看，乘輿南渡駐吳巒。傷情末後冬青
J31nB267_p0623a20║樹，白骨纍纍黃土攢。
J31nB267_p0623a21║道喪春臺不可求，天崩真抱杞人憂。藐姑山上逢仙
J31nB267_p0623a22║子，彼黍離離歎莫收。
J31nB267_p0623a23║漆吏芒乎嘆有生，真君咄咄受成形。有涯隨著無涯
J31nB267_p0623a24║殆，今古彌傷達者情。
J31nB267_p0623a25║冥靈五百作春秋，松柏無凋且見羞。更有古皇甘露
J31nB267_p0623a26║藥，王喬亦視等蜉蝣。
J31nB267_p0623a27║耕田鑿井古元元，野鹿標枝各不言。揖讓唐虞已多
J31nB267_p0623a28║事，避秦嗟入武陵源。
J31nB267_p0623a29║伏羲一畫是非鋒，奇偶陰陽變吉凶。搔首碧雲頻悵
J31nB267_p0623a30║望，晚雷何起過前峰。
J31nB267_p0623b01║夏雲變幻自多奇，一片遙飛野水湄。春雁已歸花事
J31nB267_p0623b02║冷，何來樹上兩黃鸝。
J31nB267_p0623b03║雲漢昭回在上天，山川滌滌告群賢。宣王俯仰悲心
J31nB267_p0623b04║事，甘雨何時錫土田。
J31nB267_p0623b05║百越山川掌上圖，臥薪嘗膽欲闚吳。功成已雪君王
J31nB267_p0623b06║恥，明月清風在五湖。
J31nB267_p0623b07║沛澤提刀斬白龍，圯橋孺子起雲從。仙機早自投黃
J31nB267_p0623b08║石，辟穀何關學赤松。
J31nB267_p0623b09║一箭飛書戰氣沉，蒼生並受福何深。翩翩東海能高
J31nB267_p0623b10║蹈，好爵何能縻予心。
J31nB267_p0623b11║金馬門前寄一官，滄波曾見幾回乾。滑稽談笑移人
J31nB267_p0623b12║主，不事硜硜奏疏煩。
J31nB267_p0623b13║垂簾市井乃知微，凶吉聊談畫掩扉。仙眼固知來玩
J31nB267_p0623b14║世，持來一石識支機。
J31nB267_p0623b15║五月羊裘正耐寒，快聞炎火復長安。客星帝座真知
J31nB267_p0623b16║己，堯許相忘兩足端。
J31nB267_p0623b17║三分鼎足定茅廬，王業偏安敢逸居。出師未保收全
J31nB267_p0623b18║捷，悲惋臨岐一紙書。
J31nB267_p0623b19║新亭片語旯風儀，淝水閒爭一局棋。已措國家安泰
J31nB267_p0623b20║嶽，東山著屐管絃隨。
J31nB267_p0623b21║飄然數騎諭強戎，小大齊來拜令公。片刃不施王室
J31nB267_p0623b22║定，汾陽開拓有仙風。
J31nB267_p0623b23║楚騷婉轉泣靈修，放志因成汗漫遊。黃鶴仙人騎去
J31nB267_p0623b24║遠，古今只詠岳陽樓。
J31nB267_p0623b25║詩部（丁之四）棲真時之餘（梧山剩句）
J31nB267_p0623b26║初過棲真感懷（二首）
J31nB267_p0623b27║清和之月正眠蠶，一撫先師塔上龕，天或阻予無去
J31nB267_p0623b28║北，道將行也遠來南。旌旗吳下紛紛亂，烽火江千日
J31nB267_p0623b29║日探，今古所稱三佛地，且埋蹤跡喫霜柑。
J31nB267_p0623b30║二
J31nB267_p0623c01║滄海風帆帶晚曛，清秋島嶼絕塵氛。永懷帝力安泉
J31nB267_p0623c02║石，轉念民生在溺焚。朝野而今思慕義，州問何日復
J31nB267_p0623c03║脩文。太平率土康衢也，便可揚眉坐白雲。
J31nB267_p0623c04║七月望前二日，風雨暴作，竹樹倒拔，屋廬震動，
J31nB267_p0623c05║古殿不崩為幸。八月上浣，復大雨不止，炊煙
J31nB267_p0623c06║幾息，有感而志（二首）
J31nB267_p0623c07║大風大雨作連朝，窮水窮鄉頗寂寥，持缽一時無飯
J31nB267_p0623c08║喫，住山端的沒柴燒。不堪木馬蹄俱爛，轉笑泥人面
J31nB267_p0623c09║發潮，古佛安身同露地，可憐無計避漂搖。
J31nB267_p0623c10║二
J31nB267_p0623c11║土地伽藍亦少籌，自家不管雨淋頭，竹根靈應從人
J31nB267_p0623c12║卜，瓦屋郎當沒個修。或者因緣猶未偶，何時願力始
J31nB267_p0623c13║能酬？冷看袖手同堂坐，任是滂沱不舉眸。
J31nB267_p0623c14║送范子下帷吳氏宅（四首）
J31nB267_p0623c15║一竿長水釣溪雲，竹院聞絃獨賞君。雅思精微真嗜
J31nB267_p0623c16║道，高談錯落極論文。此當民瘼流離際，未免鄉情痛
J31nB267_p0623c17║切分。望望春山化時雨，佳音咫尺可相聞。
J31nB267_p0623c18║二
J31nB267_p0623c19║春晴草木自欣欣，世亂衣冠盡畏聞。在昔延陵稱讓
J31nB267_p0623c20║隱，何時武穆起江潰。寒清漫賞山中月，蹤跡同為海
J31nB267_p0623c21║上雲。且結佳盟塵世外，滄州白鷺對斜曛。
J31nB267_p0623c22║三
J31nB267_p0623c23║瀲灩錢塘莫問津，籬邊又見草芽新。所云四海皆兄
J31nB267_p0623c24║弟，姑醉三春作逸民。山水有情能愛客，詩書不倦肆
J31nB267_p0623c25║成人。從來君子輕天下，樂得英才骨肉親。
J31nB267_p0623c26║四
J31nB267_p0623c27║流水淙淙漱石根，牛羊誰箇放前村？春山萌蘗無留
J31nB267_p0623c28║美，夜氣幾希不足存。千載幸開洙泗脈，五侯應亞父
J31nB267_p0623c29║師尊。山童掃徑桃花下，倒屣爭看駕入門。
J31nB267_p0623c30║曉起山閣，見白波連山，有懷范子（二首）
J31nB267_p0624a01║漠漠春山盡吐雲，濛濛晨雨正思君。平沙忽作兜羅
J31nB267_p0624a02║色，虛室遙貽白雪文。煙外鳥聲尋未見，亭邊路影望
J31nB267_p0624a03║難分。遙知孤客寒窗裏，定有新詩紀見聞。
J31nB267_p0624a04║二
J31nB267_p0624a05║昨夜藜燈隔片雲，朝來得句欲呼君。自知夙習敦同
J31nB267_p0624a06║調，更覺多情寄別文。南渡鬚眉高士重，西來骨髓古
J31nB267_p0624a07║人分。端期慧業干戈際，燈火琴樽發未聞。
J31nB267_p0624a08║寄范子（二首）
J31nB267_p0624a09║高閣疏簾卷碧雲，天涯放跡偶同君。海山交處事嘉
J31nB267_p0624a10║遁，風水遇時成好文。蜃市高低晴日幻，漁燈遠近暮
J31nB267_p0624a11║煙分。蘇堤楊柳今何似，鐵馬金鈴徹夜聞。
J31nB267_p0624a12║二
J31nB267_p0624a13║飯後經行踏石雲，登臨無日不攜君，共穿層澗尋青
J31nB267_p0624a14║眼，仰止高山抹黛文。草色半芳佳興隔，春陽未暮短
J31nB267_p0624a15║笻分，松梢夜靜浮圓月，好事如何得使聞？
J31nB267_p0624a16║范子過山，因懷屠闇伯于剡城（二首）
J31nB267_p0624a17║翻掌無端作雨雲，貧交斯世每多君。白駒皎皎投空
J31nB267_p0624a18║谷，黃鳥嚶嚶憶會文。毳衲不忘盟亦好，綈袍有贈誼
J31nB267_p0624a19║無分。名山入剡雖云勝，應歎鄉書久莫聞。
J31nB267_p0624a20║二
J31nB267_p0624a21║仗義聯翩渡海雲，風濤向若更悽君。壯懷激烈因有
J31nB267_p0624a22║劍，天步艱難乃厄文。虎侍溪頭三笑別，燕來堂上一
J31nB267_p0624a23║春分。山城花發多啼鳥，何似空樓到曉聞。
J31nB267_p0624a24║荅空林大師自大陽菴貽偈
J31nB267_p0624a25║新詩遙寄慰同聲，不覺眉端喜氣生。意到自能開我
J31nB267_p0624a26║眼，神衰苦未及君庚。何鄉近日兵無亂，當世而今法
J31nB267_p0624a27║已輕。絕頂梅花真個好，西山期入不嫌清。
J31nB267_p0624a28║荅沈傳中文學見寄
J31nB267_p0624a29║溪花著雨媚春紅，籬筍穿苔就土鬆。寒食墓門將弔
J31nB267_p0624a30║古，煙塵江滸正爭功。懷鄉處處書無寄，流水村村路
J31nB267_p0624b01║宛通。聞說避秦遺世士，桃源肥道有仙風。
J31nB267_p0624b02║宿明恩寺
J31nB267_p0624b03║萬竹遶清池，春山好鳥啼。寺中人不見，雲暗晚鐘低。
J31nB267_p0624b04║初夏
J31nB267_p0624b05║稚筍看看長，春風已過溪。虛堂無客到，門外綠陰齊。
J31nB267_p0624b06║古南僧來迎，沈傳中文學以詩贈行，有荅
J31nB267_p0624b07║海上煙雲帶煖姿，山中艸木愛涼颺；僧來蕭寺催飛
J31nB267_p0624b08║錫，誼感柴桑贈別詩。鐘鼓且虛長夏令，垂楊不折路
J31nB267_p0624b09║傍枝；一葦期在秋風裏，聖諦還同討論之。
J31nB267_p0624b10║別范子
J31nB267_p0624b11║煙外遙峰一點青，故鄉北望欲揚舲。孤遊共是天涯
J31nB267_p0624b12║客，雙袂難分陌上亭。曉霧飛來藏舊寺，夜潮落去響
J31nB267_p0624b13║前汀。君家六月期鵬舉，羊角何時起北冥。
J31nB267_p0624b14║
J31nB267_p0624b15║
J31nB267_p0624b16║
J31nB267_p0624b17║
J31nB267_p0624b18║
J31nB267_p0624b19║
J31nB267_p0624b20║嬾齋別集卷十二（終）