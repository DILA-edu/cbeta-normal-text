J31nB267_p0633a01║牧雲和尚嬾齋別集卷之十四
J31nB267_p0633a02║東吳　毛晉子晉　編閱
J31nB267_p0633a03║鄂州　記室智時　較訂
J31nB267_p0633a04║詩部（巳）天童時
J31nB267_p0633a05║七月十九，姚廣若以畫扇、洋布賀余生辰，賦此
J31nB267_p0633a06║答謝
J31nB267_p0633a07║舴艋緣溪枉竹林，久知玄度信根深。青山黯淡藏諸
J31nB267_p0633a08║袖，白㲲光明得此心。客定不聞秋葉響，僧齋自識午
J31nB267_p0633a09║鐘音。片時良晤清風襲，石上梅花記後尋。
J31nB267_p0633a10║贈魯魯山竹史
J31nB267_p0633a11║魯山家有松，魯山卻愛竹。高節歲寒同，心空此君獨。
J31nB267_p0633a12║不知老將至，自覺神理肅。松耶與竹耶，清風出空谷。
J31nB267_p0633a13║贈項孔彰畫松
J31nB267_p0633a14║八月十八潮頭生，奔騰海上銀山橫。項子來溪畫僧
J31nB267_p0633a15║壁，秋空忽落寒濤聲。虯枝撐拏針葉密，卻喜懸弧同
J31nB267_p0633a16║此日。雲堂佛火青熒熒，常炤幽人亦貞吉。
J31nB267_p0633a17║劉開旭鐫余艸書梅溪石上，其法甚精，口占贈
J31nB267_p0633a18║之
J31nB267_p0633a19║涼風西來拂林翠，余將入山去打睡。有客持箋索我
J31nB267_p0633a20║書，乃是鳧山開旭氏。軒然大笑向秋空，水藻野芹誠
J31nB267_p0633a21║有嗜。我書落筆甚潦草，淋漓滿幅何奇異。開旭腕中
J31nB267_p0633a22║有精技，變化潦草成遒媚。出余之手入余眼，芒乎未
J31nB267_p0633a23║辨斯真偽。乃知君巧得天機，刻畫飄飄極風致。鋒稜
J31nB267_p0633a24║轉折亦蒼然，再四撫摩心眼醉。吁嗟古人去已遠，天
J31nB267_p0633a25║地茫茫神理秘。懷素智永僧之尤，二家書法徒能記。
J31nB267_p0633a26║我非少壯不學書，學佛將祛生死累。歲華荏苒白髮
J31nB267_p0633a27║生，無力重新治文字。所恐流傳陷石中，其時出脫良
J31nB267_p0633a28║不易。惟君能善護瑕疵，書此葛藤留古意。
J31nB267_p0633a29║壬辰春，余病甚，卜一枝投隱，而卦辭甚迂。及秋，
J31nB267_p0633a30║天童使三至，曰：「命矣夫！」偶記短章，示公貞周
J31nB267_p0633b01║子
J31nB267_p0633b02║本欲偷閒去，如何占此辭。行藏天已定，去就我無私。
J31nB267_p0633b03║驥足空千里，鷦身安一枝。反常余莫解，笑問大宗師。
J31nB267_p0633b04║將之天童寄鍾雪緣
J31nB267_p0633b05║迢遞青山路，秋來欲再登，柏松廬墓近，魚鼓梵宮層。
J31nB267_p0633b06║甘雨滋三艸，西風吹一藤，病懷何以遣？龍象笑翻騰。
J31nB267_p0633b07║寄徐忠可
J31nB267_p0633b08║黃菊經秋綻，青山入夢勞。錫杯將涉遠，風俗說登高。
J31nB267_p0633b09║挂席因聞雁，持竿欲釣鰲。鴛湖何淡淡，白社有英豪。
J31nB267_p0633b10║寄別朱子近修
J31nB267_p0633b11║落葉朝來漸見重，閒雲自在養高峰。因懷廬墓修香
J31nB267_p0633b12║火，會見叢林伐鼓鐘。霜竹豈忘君子節，秋山應惜病
J31nB267_p0633b13║僧容。明年倘健登山屐，好向深雲問鶴蹤。
J31nB267_p0633b14║酬范子遵甫
J31nB267_p0633b15║數載交知握手中，慚無妙軌繼支公。亂離共走他山
J31nB267_p0633b16║月，幽爽仍分古院風。深夜蟲聲剛在戶，清秋雁字已
J31nB267_p0633b17║排空。一葦又渡錢塘去，遙憶登高悵海東。
J31nB267_p0633b18║別秋亭鄭子子康兼諸道侶
J31nB267_p0633b19║日日作東想，秋亭往來熟。今我欲南行，秋亭秋正肅。
J31nB267_p0633b20║籬花帶晚紅，霜竹生新綠。明年復歸來，良會期再續。
J31nB267_p0633b21║初主天童送法幢幟姪還雪竇
J31nB267_p0633b22║永嘉昔日到曹溪，振錫三下剛一宿。君為同里間氣
J31nB267_p0633b23║生，乳竇高登繼芳躅。選佛何如與選官，曩步玉堂今
J31nB267_p0633b24║椹服。乃知將相真丈夫，世出世間轉轆轆。一華五葉
J31nB267_p0633b25║天下聞，臨濟宗風在河北。峨峨太白祖燈傳，眾角雖
J31nB267_p0633b26║多一麟足。
J31nB267_p0633b27║小春望夜宿南山塔院（二首）
J31nB267_p0633b28║微雨斜陽掩，輕雷遠岫聞，出門心在塔，曳杖足穿雲。
J31nB267_p0633b29║紅葉谿頭滿，青山戶外群，松杉饒景致，夾道自相分。
J31nB267_p0633b30║二
J31nB267_p0633c01║一宿巾瓶側，燈光夜更清，電雷何驟至，炤用一時行。
J31nB267_p0633c02║不睡生依戀，無言對几楹，穹碑清曉讀，相應有泉聲。
J31nB267_p0633c03║山泉
J31nB267_p0633c04║山寺泉聲日在門，佇看觸石怒濤噴，老僧斫竹來為
J31nB267_p0633c05║筧，抹過重巖去討源。
J31nB267_p0633c06║龍潭
J31nB267_p0633c07║白雲杳杳接青峰，峰上寒潭拜老松。縱是晴空常起
J31nB267_p0633c08║霧，為霖此處有神龍。
J31nB267_p0633c09║松寮
J31nB267_p0633c10║山水留人最有情，松寮夜靜話無生。鐘殘鳥宿星河
J31nB267_p0633c11║淡，相對熒熒佛火明。
J31nB267_p0633c12║和雪竇和尚韻贈法幢老姪生辰
J31nB267_p0633c13║出身金紫叢，悟心青蓮宇。巧將尼山鐸，併入釋迦譜。
J31nB267_p0633c14║眾中長老稱，鬚眉自高古。笑問懸弧辰，山鐘恰鳴午。
J31nB267_p0633c15║初春喜錢聖月入山夜話
J31nB267_p0633c16║片石孤峰舊有心，春風芒履剩寒侵。齒敲雪句真堪
J31nB267_p0633c17║筆，鬢點霜花豈待簪。謾托菰蘆埋歲月，須拼燈火老
J31nB267_p0633c18║山林。地爐芋子天然味，深夜煨來供苦吟。
J31nB267_p0633c19║送景星巖湛菴法姪
J31nB267_p0633c20║相別玲瓏已十春，重來會面舊時人，景星巖在雲深
J31nB267_p0633c21║處，卻喜清風動八垠。老我無能擔楖栗，輸公有福放
J31nB267_p0633c22║心身，一燈河北傳將去，流水桃花隔世塵。
J31nB267_p0633c23║蘇州貝葉齋培風師寄箋索題道影
J31nB267_p0633c24║素箋一幅自何來？想見吳門貝葉齋。好友谿山頻寄
J31nB267_p0633c25║字，掩關苔蘚欲封階。雲興佛事緇林仰，筏濟迷津樂
J31nB267_p0633c26║國懷。老我住山無用處，冬寒向火拾枯柴。
J31nB267_p0633c27║登招寶山
J31nB267_p0633c28║天外何多水，山巔更有城。雲霞僧眼過，風浪客心驚。
J31nB267_p0633c29║虎嶼今銷氣（相傳海上諸山，王氣所鍾，為信國公鑿斷），蛟門古受名。滄桑知幾
J31nB267_p0633c30║換，煙際一帆橫。
J31nB267_p0634a01║過半山菴
J31nB267_p0634a02║短策登砠久，凌然想御風。海沙春鳥白，江岸夕陽紅。
J31nB267_p0634a03║汗漫游荒外，棲遲逗島中。依菴餘古墓，石獸狀猶雄。
J31nB267_p0634a04║登定海城樓
J31nB267_p0634a05║杳杳山根斷，茫茫海色渾。蜃腥將駭鶴，羊角欲扶鯤。
J31nB267_p0634a06║誰者司盈縮，長年見吐吞。馮夷難致問，天地久相存。
J31nB267_p0634a07║總持寺
J31nB267_p0634a08║方池涵水碧，香剎古城依，佛聖能無仰，鐘靈亦解飛
J31nB267_p0634a09║（傳昔鐘樓將崩，鐘先出外，若有神挈）。杖攜春日暖，缽淨晚雲歸，德必有鄰也，
J31nB267_p0634a10║學官何式微（學官密通寺右）。
J31nB267_p0634a11║海雲菴（開山為無能律師，今海眾盈百，矩範肅然）
J31nB267_p0634a12║山寶城隅採，菴雲海上來，老僧遺律範，古佛現華臺。
J31nB267_p0634a13║夜息繩床穩，朝參蘭若開，數竿庭後竹，幽翠問誰栽？
J31nB267_p0634a14║永福菴（開山為雲棲老人弟子，號無徑）
J31nB267_p0634a15║肩輿隨澗入，山趾鬱松林。梵宇何年闢，鐘聲此日尋。
J31nB267_p0634a16║虛廊容緩步，閒坐恣開襟。蓮漏分來久，天香繞玉岑。
J31nB267_p0634a17║阿育王寺
J31nB267_p0634a18║古稱殊勝地，常放吉祥光。法鼓分明擊，佛身何處藏。
J31nB267_p0634a19║泉名留妙喜，閣記載奎章。感昔穹碑在，扶藜步夕陽。
J31nB267_p0634a20║草堂（相傳為大慧禪師退休書，扃則元泰不華。）
J31nB267_p0634a21║艸堂依鄮嶺，篆額乃元人，以一招提境，而分上下鄰。
J31nB267_p0634a22║鐘聞當靜夜，屐過自清晨，差喜僧房僻，投閒亦養神。
J31nB267_p0634a23║懷雪竇和尚
J31nB267_p0634a24║春雨濛濛阻客程，春風花柳自分明。萬工池面漚珠
J31nB267_p0634a25║走，千丈巖頭瀑布聲。路實不遙天已暖，地猶相隔夢
J31nB267_p0634a26║先行。亂鐘敲斷青山曉，一片閒雲谷口橫。
J31nB267_p0634a27║登玲瓏巖（八首）
J31nB267_p0634a28║山洞何時鑿，巖崖不記層。樹深難見日，壑轉一呼僧。
J31nB267_p0634a29║百尺捫蒼壁，千年挂古藤。最高吾直上，誰謂老無能。
J31nB267_p0634a30║二
J31nB267_p0634b01║寂寂二三侶，行行亂草邊，不辭衣盡汗，秪欲杖居先。
J31nB267_p0634b02║眺遠遺人世，馮虛想洞天，隔峰聞活活，何處有流泉？
J31nB267_p0634b03║三
J31nB267_p0634b04║曲折投榛莽，幽深絕採樵。忽驚山鳥度，時覺野香飄。
J31nB267_p0634b05║虎豹疑蹲穴，風煙自捲瓢。數禪何好事，踵至未曾招。
J31nB267_p0634b06║四
J31nB267_p0634b07║崖徑危如線，誰能造次行？側身防棘蔓，傾耳醉松聲。
J31nB267_p0634b08║卵塔依空住（塔中載先老人爪髮），香臺若砥平；隈巖看海日，共有
J31nB267_p0634b09║結茅情。
J31nB267_p0634b10║五
J31nB267_p0634b11║陟彼崔嵬上，悠然得大觀。穿松童子健，憑石老僧安。
J31nB267_p0634b12║野火村邊赤，春雲天外寒。十年重到此，莫怪久盤桓。
J31nB267_p0634b13║六
J31nB267_p0634b14║悄悄尋巖寶，從遊不數人，大家拋楖栗，皆愛坐嶙峋。
J31nB267_p0634b15║炊茗日方午，看花谷正春，艸鞋乘興返，濡墨擬傳神。
J31nB267_p0634b16║七
J31nB267_p0634b17║歸路從空下，迴眸記淺深。一泓池內水，幾曲寺前林。
J31nB267_p0634b18║忽忽寒生衲，行行翠滿襟。前峰猶未轉，不易度鐘音。
J31nB267_p0634b19║八
J31nB267_p0634b20║丘壑從來好，山川未改常，玲瓏名已久，奇古筆難彰。
J31nB267_p0634b21║嬾衲嫌其峻，村樵幸彼荒，桃源流水在，浮世自忙忙。
J31nB267_p0634b22║謝徐心聿侍御見訪
J31nB267_p0634b23║空山寂寂晝鳴鐘，喜見籃興入萬松。巖壑舊遊盟不
J31nB267_p0634b24║替，竹杉新長路如重。杖停晚睡花香淨，簾捲春風草
J31nB267_p0634b25║色濃。趺坐清宵餘道味，地爐相向話從容。
J31nB267_p0634b26║送無等友人
J31nB267_p0634b27║高蹤記別十餘年，彼此生涯各一天。此日春山重晤
J31nB267_p0634b28║面，梅花點雪柳含煙。鬢毛覺白音無改，道路云長足
J31nB267_p0634b29║尚便。夜雨疏鐘聊坐坐，西興時有渡江船。
J31nB267_p0634b30║山居寒食（二首）
J31nB267_p0634c01║山花漸發近清明，山筍將生土縫橫。擁衲空樓無所
J31nB267_p0634c02║事，枝頭啼鳥一聲聲。
J31nB267_p0634c03║二
J31nB267_p0634c04║春雨濛濛灑一旬，青山疊疊阻遊人。經行西澗呼童
J31nB267_p0634c05║子，攜杖相隨伴老身。
J31nB267_p0634c06║獨步
J31nB267_p0634c07║飯後步空池，春風颺綠漪。出坡人去盡，白鷺冷相闚。
J31nB267_p0634c08║荅范子
J31nB267_p0634c09║攬鏡頹然已暮年，如何疲馬使行千？久拋蓆帽安吾
J31nB267_p0634c10║嬾，重插山花取客憐。溪上憶將尋舊社，世間閒得是
J31nB267_p0634c11║真仙。接君佳句從容讀，自笑無籌一囅然。
J31nB267_p0634c12║贈聞季次乞戒
J31nB267_p0634c13║皤然鬚鬢叟，特地入深山。信列緇衣裡，緣生碧嶂間。
J31nB267_p0634c14║爰遵心地戒，直透利名關。佞佛非徒爾，歡情動老顏。
J31nB267_p0634c15║寄懷龍池萬如和尚
J31nB267_p0634c16║春風相送兩來舟，記別松陵又五秋，荊谷祖燈分炤
J31nB267_p0634c17║遠，齊河法棒接人優。臘登耳順摩霜頂，偈說心空點
J31nB267_p0634c18║石頭，總是誕生時節好，碧山深處放葵溜。
J31nB267_p0634c19║初夏
J31nB267_p0634c20║巖花已落盡，山鳥鳴不休。憑欄看新篁，放綠遮屋頭。
J31nB267_p0634c21║漫作（八首）
J31nB267_p0634c22║太白天外望，峨峨難遂登。野火從空來，燒盡閒葛藤。
J31nB267_p0634c23║秋餘鶴巢雪，夏解龍潭冰。海霞多變幻，一問巖中僧。
J31nB267_p0634c24║二
J31nB267_p0634c25║空山時雨作，日日峰生雲。崖畔稚竹壯，枕邊新泉聞。
J31nB267_p0634c26║萬木堆濃陰，樵徑不可分。散步成獨樂，幽吟當晚曛。
J31nB267_p0634c27║三
J31nB267_p0634c28║種田博飯喫，古宿留宗猷，每從山梁過，竊喜秧針稠。
J31nB267_p0634c29║決決度勝水，濕我草鞋頭，微笑語禪子，勤看水牯牛。
J31nB267_p0634c30║四
J31nB267_p0635a01║空樓朝及暮，疊疊望遙山。花事已寂寞，鳥聲獨關關。
J31nB267_p0635a02║偶上別峰菴，喜得半日閒。夕陽墮池水，幽亭杖方還。
J31nB267_p0635a03║五
J31nB267_p0635a04║經時不出門，出門有所思，溪南無縫塔，幾換春風吹。
J31nB267_p0635a05║石臺染妙香，虛廊讀古碑，眾峰環若髻，入眼青纍纍。
J31nB267_p0635a06║六
J31nB267_p0635a07║經時不出門，出門山色鮮。高下燒痕沒，白晝飛蒼煙。
J31nB267_p0635a08║鄉村急耕稼，民以食為天。桃源何處問，流水聲涓涓。
J31nB267_p0635a09║七
J31nB267_p0635a10║經時不出門，出門散幽襟。蜂鬚花蕊薄，牛足水泥深。
J31nB267_p0635a11║造物真小兒，橐籥何能尋。日入聽蛙鼓，異口方同音。
J31nB267_p0635a12║八
J31nB267_p0635a13║經時不出門，出門天已暄。山深無客至，事嬾少趨奔。
J31nB267_p0635a14║松杉蔽長道，殿閣開重門。寂寂對巖石，鐘聲自朝昏。
J31nB267_p0635a15║寄隱湖毛子晉
J31nB267_p0635a16║青山燕子語，碧水桃花流。湖上一回別，屈指非三秋。
J31nB267_p0635a17║萍根南北轉，歲月空悠悠。何時渡錢塘，故里旋虛舟。
J31nB267_p0635a18║毛公詩法古，請讀高齋頭。
J31nB267_p0635a19║懷顧敬修
J31nB267_p0635a20║昨歲在葑溪，僻居類荒谷。有翁訪柴門，杏子樹正熟。
J31nB267_p0635a21║相對忘主賓，談快歸不速。南風今又吹，雲山抱幽獨。
J31nB267_p0635a22║懷芸居玄若師
J31nB267_p0635a23║憶昔辭故鄉，欲作千里行。芸居忽邂逅，之子頗同聲。
J31nB267_p0635a24║別來三十年，彌敦故舊情。日月傷竟邁，早晚修前盟。
J31nB267_p0635a25║答泯巖空林大師
J31nB267_p0635a26║梅子熟青林，枝頭囀夏禽。何山浮黛色，得似四明深。
J31nB267_p0635a27║老去思良晤，交真慰好音。衲僧雙足健，採杖定應尋。
J31nB267_p0635a28║秋興（五首）
J31nB267_p0635a29║湖上金風至，山中玉露零。歲華隨橐籥，雲物變圖經。
J31nB267_p0635a30║舊燕巢依屋，飛鴻字寫汀。六橋秋漸好，一望眼堪青。
J31nB267_p0635b01║二
J31nB267_p0635b02║秋霖常晚注，入夜亂山晴。牛斗明河轉，蒹葭白露橫。
J31nB267_p0635b03║遣懷歌宛在，埋跡謝將迎。獨愛長空月，清光慰野情。
J31nB267_p0635b04║三
J31nB267_p0635b05║西山來爽氣，喜得夜新長。螢火闚虛室，蛩音近短床。
J31nB267_p0635b06║海棠階下媚，巖桂月中香。丹壑聊收足，相將歲月忘。
J31nB267_p0635b07║四
J31nB267_p0635b08║八月江潮大，驚看萬馬騰。有懷登北固，先夢渡西興。
J31nB267_p0635b09║白鷺飛千樹，青天布一層。湖山開晚照，恰稱坐閒僧。
J31nB267_p0635b10║五
J31nB267_p0635b11║造物真兒戲，雙丸驅不休。初將黃木葉，暗又白人頭。
J31nB267_p0635b12║欹枕涼雲過，開軒驟雨流。因知泉石外，客夢又驚秋。
J31nB267_p0635b13║晚步口占（三首）
J31nB267_p0635b14║經旬霖雨阻看山，謖謖松風透竹關。木葉新黃山亦
J31nB267_p0635b15║老，鏡中誰箇惜朱顏。
J31nB267_p0635b16║二
J31nB267_p0635b17║百戰沙場為立功，古今天地幾英雄？何如一衲秋林
J31nB267_p0635b18║下，臥看重巖海日紅。
J31nB267_p0635b19║三
J31nB267_p0635b20║隱蓋亭前暮靄橫，相攜諸子晚經行。偶逢三叟來山
J31nB267_p0635b21║外，夜對禪燈問道情。
J31nB267_p0635b22║寄近修朱子
J31nB267_p0635b23║杖錫來東海，山中草木群。衰顏情自慰，舊社信稀聞。
J31nB267_p0635b24║寂寂俄臨澗，悠悠獨看雲。天高秋氣下，庭葉又紛紛。
J31nB267_p0635b25║寄屠闇伯
J31nB267_p0635b26║蟋蟀鳴中夜，疏鐘動石床。客心驚歲月，山色見青黃。
J31nB267_p0635b27║來雁秋千里，伊人水一方。含情松際月，皎皎對清光。
J31nB267_p0635b28║遣病（三首）
J31nB267_p0635b29║編竹為屏界小庭，不容野草近秋櫺；鳳仙紅白雞冠
J31nB267_p0635b30║紫，能引山僧眼亦明。
J31nB267_p0635c01║二
J31nB267_p0635c02║窗外秋雲淡碧天，階前秋色鬥紅鮮。看花卻有好顏
J31nB267_p0635c03║色，可惜人無老少年。
J31nB267_p0635c04║三
J31nB267_p0635c05║簷蔔林中少眾花，一株茉莉妙香奢。野禪山外尋奇
J31nB267_p0635c06║供，老眼風前數嫩芽。
J31nB267_p0635c07║悼范子遵甫（四首）
J31nB267_p0635c08║磊落斯人歎絕奇，道腴文髓寸心知。一廛晚賣韓康
J31nB267_p0635c09║藥，四壁春吟謝眺詩。久擬竹林添鑿齒，不堪蓮社少
J31nB267_p0635c10║攢眉。故交零落吾衰甚，搔首西風鴈影遲。
J31nB267_p0635c11║二
J31nB267_p0635c12║去年庭菊正垂英，贈我新詩慰遠行。病骨支離終在
J31nB267_p0635c13║想，哲人迢遞豈寒盟。雲邊聞訃衣裳倒，溪上觀身蝶
J31nB267_p0635c14║夢成。煙水梅花春又放，白鷗何解語深情。
J31nB267_p0635c15║三
J31nB267_p0635c16║大范英聲四海流，君家種性衍箕裘，固窮不墜冰霜
J31nB267_p0635c17║志，好古常懷鬢髮憂。六尺夢魂徂此日，一杯宅兆寄
J31nB267_p0635c18║何丘，蕭條遺櫬荒林下，悽愴其誰助麥舟。
J31nB267_p0635c19║四
J31nB267_p0635c20║盜跖縱橫日食雞，首陽天獨餓夷齊；才遺草澤評何
J31nB267_p0635c21║眾？學究衣冠理弗迷。蹈海他山曾採蕨，習禪蕭寺共
J31nB267_p0635c22║嘗虀；春殘疊嶂花如錦，猶憶論心晚炤低。
J31nB267_p0635c23║感舊（二首）
J31nB267_p0635c24║昔感區中累，因投世外門。衣冠非所戀，瓶錫自為尊。
J31nB267_p0635c25║孤骨青山寄，幽懷白石論。臨風思往事，惆悵對盤飧。
J31nB267_p0635c26║二
J31nB267_p0635c27║少年曾落魄，言念舊情深。繾綣開親誼，提攜慰稚襟。
J31nB267_p0635c28║未云他日報，不負此生心。鄉夢何迢遞，悠悠獨至今。
J31nB267_p0635c29║病歎（四首）
J31nB267_p0635c30║數日病來磨，努力不加餐。西風吹何急，黃葉飛屋端。
J31nB267_p0636a01║二
J31nB267_p0636a02║山葉日見黃，人面不知瘦。嗟嗟夜壑舟，冷地誰牽走。
J31nB267_p0636a03║三
J31nB267_p0636a04║兀坐情不開，落筆亦乘興。寂寂窗外雲，底事間奔競。
J31nB267_p0636a05║四
J31nB267_p0636a06║墨多恐狼籍，手倦不自惜。寫此秋風吟，寄與舊相識。
J31nB267_p0636a07║興福鶴師兄五秩寄言寫懷
J31nB267_p0636a08║六朝遺搆近山城，初日高林宿鳥鳴。古柏客來多問
J31nB267_p0636a09║臘，空潭雲過竟忘名。弄泉昔笑皆童子，對菊今成老
J31nB267_p0636a10║弟兄。鴻雁南飛人北望，秋風不斷故鄉情。
J31nB267_p0636a11║知命偈贈鄭子子康
J31nB267_p0636a12║淤泥三尺托蓮根，相彼蓮根種獨存。一念佛心開佛
J31nB267_p0636a13║國，五旬天命篤天倫。龐公風範家嘗習，鄭谷詩篇步
J31nB267_p0636a14║履遵。我贈此詩時節好，耐霜黃菊傲泥盆。
J31nB267_p0636a15║壽泯嵒空大師
J31nB267_p0636a16║龍澗談心後，飄飄日月流。山知四明好，臘喜一花週。
J31nB267_p0636a17║末法同奔馬，何人學飲牛。典型欣有在，世外仰巢由。
J31nB267_p0636a18║柬錢福先民部
J31nB267_p0636a19║憶昔衣緇衣，乃在山之阿。高林炤初日，空潭鳥聲和。
J31nB267_p0636a20║諸天妙香華，紛散殷藤蘿。朝梵而夜禪，白雲久婆娑。
J31nB267_p0636a21║念茲意不忘，結愛三生多。彼美西方人，超然適無何。
J31nB267_p0636a22║贈田文蔚
J31nB267_p0636a23║夙下菩提種，今班將佐材。深溪騎馬過，大雨入山來。
J31nB267_p0636a24║智果重重結，心花朵朵開。曉窗相對面，紅日炤高臺。
J31nB267_p0636a25║再雪
J31nB267_p0636a26║寒向中宵結，飛同十日前。山藏天影合，樹惑鳥聲傳。
J31nB267_p0636a27║擁衲爐餘火，烹茶砌有泉。村翁談二瑞，來歲定豐年。
J31nB267_p0636a28║示君蘭道友
J31nB267_p0636a29║開春山路暖，拾得艸中芳，葉本雖幽冷，聞來几案香。
J31nB267_p0636a30║甲午修褉，徐心韋御史六秩以園亭奉普門大
J31nB267_p0636b01║士，延僧焚掃之，居然寶王剎也。賦祝
J31nB267_p0636b02║丘壑王臣尚，鐘魚佛土隆。喜當修褉日，快挹考槃風。
J31nB267_p0636b03║几杖浮雲外，鬚眉古宿中。春禽鳴指下，林卉正爭紅。
J31nB267_p0636b04║贈定海張前川總臺（公遊太白，宿寺中，夢數老僧相謁。凌晨，過小天童，見諸祖像，恍如夢中。因捐貲
J31nB267_p0636b05║復山，產新像。）
J31nB267_p0636b06║高懸金印海之濱，天大將軍是現身；塔廟因中曾許
J31nB267_p0636b07║護，祖師夢裏更傳神。滄波萬里魚龍肅，碧嶂千重艸
J31nB267_p0636b08║木春；把定四明三佛地，年年舍利放光新。（甬東古稱三佛地，謂阿育王，釋
J31nB267_p0636b09║迦舍利，維衛示跡，彌勒布袋也。）
J31nB267_p0636b10║韋聲玉刺史見訪
J31nB267_p0636b11║居官還入佛，一貫道深該，末世興悲援，靈山授記來。
J31nB267_p0636b12║古帆今掛渡，明鏡久當臺，把手春風裏，巖花喜盛開。
J31nB267_p0636b13║奉贈王念尼道臺（二首）
J31nB267_p0636b14║憶自秋江繫短蓬，衙齋晚謁燭花紅。薝香細繞維摩
J31nB267_p0636b15║榻，蓮社重追慧遠風。片石孤峰懷保異，蒼生赤子頌
J31nB267_p0636b16║聲同。行旌遄發當炎月，有眷棠陰覆海東。
J31nB267_p0636b17║錢塘瀰瀰未揚舲，早耳君侯德政馨。博大擬儕周柱
J31nB267_p0636b18║史，風流不減晉蘭亭。十洲記讀仙蹤遠，三佛光生道
J31nB267_p0636b19║眼青。此去妙莊嚴路上，快聞木鐸發人醒。
J31nB267_p0636b20║贈劉大宗邑侯
J31nB267_p0636b21║德望高千仞，仁風著一方。民懷真父母，僧頌大金湯。
J31nB267_p0636b22║鏡水秋逾湛，冰蟾夜乃光。口碑行道載，今古見甘棠。
J31nB267_p0636b23║畫葡萄行
J31nB267_p0636b24║老藤上盤不由架，纍纍紫賁看無眼；一顆能嘗解止
J31nB267_p0636b25║渴，多來欲售無酬價。海蠡兒禪競神販，滋味元來總
J31nB267_p0636b26║成假；山儂無事坐山中，只合種此當秋榭。學取西乾
J31nB267_p0636b27║造酒法，蔗槳勻和同時醡；醉倒茫茫大地人，鼾然枕
J31nB267_p0636b28║上觀物化。無懷葛天何代民？莊周蝴蝶卑王霸；法門
J31nB267_p0636b29║今亦見滔滔，何妨酩酊消長夏。醒來再四覓藤樁，枝
J31nB267_p0636b30║節離奇眼光射；驚風驟雨打青山，託根何地能無怕？
J31nB267_p0636c01║曉露瀼瀼葉湑兮，不松不柏清陰潟；鳥雀爭窺也道
J31nB267_p0636c02║奇，胡為此果吞難下？山磴崎嶇摘者稀，甘鮮肯自投
J31nB267_p0636c03║金斝？未可天生悅口物，從他爛壞堆泥罅。不若卷而
J31nB267_p0636c04║懷之吾袖中，新條更待生春風；搗釀真能作旨酒，管
J31nB267_p0636c05║取衰年兩頰紅。
J31nB267_p0636c06║登白雲山訊鹿門大師
J31nB267_p0636c07║崱屴緣山磴，崎嶇歷澗陰。望來青嶂杳，真個白雲深。
J31nB267_p0636c08║幽鳥晴呼谷，疏鐘畫出林。上方花雨淨，一話十年心。
J31nB267_p0636c09║大梅山（前案古稱琴山，當禪師歿，虎銜卵石成塔）
J31nB267_p0636c10║昔傳梅子熟，今望尚青青。松食誰偕隱，荷衣可著銘。
J31nB267_p0636c11║采藤僧自去，纍塔虎何靈。流水高山在，登臨請細聽。
J31nB267_p0636c12║無雨（三首）
J31nB267_p0636c13║天道茫茫不可知，山川滌滌颰風吹。神龍何處淹頭
J31nB267_p0636c14║角，不見雲中雨腳垂。
J31nB267_p0636c15║長空望去久無雲，山外青禾葉似焚。乞士種田將博
J31nB267_p0636c16║飯，空雷共喜定中聞。
J31nB267_p0636c17║僧眾同音咒吉祥，只求物阜與民康。老龍須發慈悲
J31nB267_p0636c18║力，清冷雲中降雨漿。
J31nB267_p0636c19║雪竇和尚貽雁宕山圖，展玩偶書
J31nB267_p0636c20║畫師具有神通力，千里雁山移面前。老大久因無足
J31nB267_p0636c21║力，層崖一望意驚然。
J31nB267_p0636c22║贈雪竇山下余子太
J31nB267_p0636c23║千丈崖前瀑布寒，君家得近往來看，過水埠頭僧過
J31nB267_p0636c24║水，不知谿水可曾乾？
J31nB267_p0636c25║止山戒徒來自海虞，有懷孫廷侯老友
J31nB267_p0636c26║荏苒年華去，衰贏百不能。霜添鏡裏髮，身作越中僧。
J31nB267_p0636c27║念子來千里，看余倚一藤。喜聞蓮社長，足健愛山登。
J31nB267_p0636c28║贈破浪上人
J31nB267_p0636c29║仙山難遽即，禪水試浮盃，境界風都息，森羅印忽開。
J31nB267_p0636c30║浪聲隨岸伏，鳥影自天來，獨立何人也？胡僧笑滿腮。
J31nB267_p0637a01║過東谷庵即事（四首）
J31nB267_p0637a02║經旬懼炎威，不得過東岡。立秋喜三日，思來拂木床。
J31nB267_p0637a03║悠然雙蝴蜨，翩翩入我房。以無瓶花遶，掠取瓦罏香。
J31nB267_p0637a04║萬物抱靈智，資生咸有方。小窗欣洞開，節候知初涼。
J31nB267_p0637a05║去來一無語，慰余情自長。
J31nB267_p0637a06║二
J31nB267_p0637a07║小室僅容膝，每來生遠心。傍有老梅樹，下有修竹林。
J31nB267_p0637a08║開窗見諸峰，螺髻青森森。日高露未晞，階樹垂濃陰。
J31nB267_p0637a09║寂然無客過，山徑殊自深。空亭有銘碑，細讀開吾襟。
J31nB267_p0637a10║歲月已久邁，古人光未沉。顧盻語諸子，茲辰可無吟。
J31nB267_p0637a11║攜杖出門前，坐聽秋鳥音。
J31nB267_p0637a12║三
J31nB267_p0637a13║六合在我目，浮雲去無已。宴坐無所思，但覺風日美。
J31nB267_p0637a14║艱難念前月，艸木焚欲死。靡村不請龍，靡山不竭水。
J31nB267_p0637a15║雲霓無入望，亦莫知所以。今也蒙沛然，下民足生理。
J31nB267_p0637a16║枯禾有生色，青青在田底。山梨挂樹頭，高下何纍纍。
J31nB267_p0637a17║四
J31nB267_p0637a18║兩僧肩一輿，隱隱隔林叫；恐余歸步遲，知余足力少。
J31nB267_p0637a19║入門山雨至，相顧同一笑；野貌不外飾，山語亦臻妙。
J31nB267_p0637a20║呼茗與之啜，艸鞋各緊峭；魚鳴午飯訖，無復事遠眺。
J31nB267_p0637a21║殘雨若霧飛，日光隱而炤；栖遲望村原，深谷何窈窕？
J31nB267_p0637a22║先覺未忍忘，三塔重一弔；隰州在其中，凌然仰高調。
J31nB267_p0637a23║塔塵手自拭，層石使畢耀；憶初少林燈，猶之任公釣。
J31nB267_p0637a24║五宗何時分？混沌嗟鑿竅。歸途山更靜，淙颸滿林徼；
J31nB267_p0637a25║前峰抹煙雲，佳處時領要。
J31nB267_p0637a26║贈魏太生行鍼法
J31nB267_p0637a27║微鍼元鈍鐵，巧製解司權。病向三秋卻，功居百藥先。
J31nB267_p0637a28║竅中神鬼暗，指上扁倉全。生息相關際，丹經古秘傳。
J31nB267_p0637a29║郁素修惠圖章
J31nB267_p0637a30║此道從何授，于斯見古人。石文參造化，鐵筆寫精神。
J31nB267_p0637b01║疏雨秋窗掩，清燈夜榻親。區區刻畫者，把玩詎知津。
J31nB267_p0637b02║趙氏三喪得舉，謝陸葆初道丈
J31nB267_p0637b03║六尺于天地，飄零愧不材。恩從瓜葛起，感自麥舟來。
J31nB267_p0637b04║白骨欣安土，青山笑舉杯。主盟誠大澤，言念倚巖臺。
J31nB267_p0637b05║寄殷佩所
J31nB267_p0637b06║往歲隨冬舫，沿谿過晚齋。孤村生遠夢，靜夜愜幽懷。
J31nB267_p0637b07║近水竹連屋，經霜菊滿階。高年餘道味，語笑佛心諧。
J31nB267_p0637b08║賦得疏雨滴梧桐（五首）
J31nB267_p0637b09║夜靜天如霽，山煙牛未收。清音時一下，涼砌倍生幽。
J31nB267_p0637b10║隔樹螢分火，棲枝鳥帶秋。鳳兮衰已甚，坐詠數星流。
J31nB267_p0637b11║二
J31nB267_p0637b12║暮山諸品淨，欹枕未深更。他樹亦餘響，卻無如此清。
J31nB267_p0637b13║孤吟燈喜炤，幽坐磬忘聲。嘒嘒高岡上，秋蟬底事鳴。
J31nB267_p0637b14║三
J31nB267_p0637b15║入夏陰常滿，經秋葉尚存。碧枝留雨氣，清夜肅心魂。
J31nB267_p0637b16║灑袖階前爽，霑笻谷口昏。最宜松際月，相炤露微痕。
J31nB267_p0637b17║四
J31nB267_p0637b18║幽獨中林臥，凄清下點微。睡夫空著耳，靜士快霑衣。
J31nB267_p0637b19║山月晴仍吐，溪雲濕未飛。孤桐誰共據，返聽學忘機。
J31nB267_p0637b20║五
J31nB267_p0637b21║涼風初到樹，一葉井欄看。得潤顏猶澤，驚秋骨未寒。
J31nB267_p0637b22║將疑下威鳳，因念托翔鸞。指點朝陽處，題詩墨未乾。
J31nB267_p0637b23║詩部（巳之二）天童時之餘
J31nB267_p0637b24║題甬東錢聖月歸來閣（有序五首）
J31nB267_p0637b25║甲午秋，余謝太白事，錢子適浪遊，弗遇也。及歸，遺
J31nB267_p0637b26║箋索書歸來閣三字及詩，感彼此異蹤而同情，乃
J31nB267_p0637b27║於一時率吟五章以寄。
J31nB267_p0637b28║役役人生事，遑遑何日休。恰當辭廣座，聞亦謝貂裘。
J31nB267_p0637b29║對鏡顏俱老，登樓思共悠。故園松菊在，知不廢賡酬。
J31nB267_p0637b30║二
J31nB267_p0637c01║市井機難測，山林網更深。知還安鳥性，出岫淡雲心。
J31nB267_p0637c02║交在音書杳，名飛歲月沉。居恒頻內炤，古道大非今。
J31nB267_p0637c03║三
J31nB267_p0637c04║祗樹悲秋響，嵒居有所思，朱涇垂釣日，彭澤去官時。
J31nB267_p0637c05║古尚須尋菊，餘閒或聽鸝，回看當局者，鬨閱太生癡。
J31nB267_p0637c06║四
J31nB267_p0637c07║努力不加飯，是身寧久嵒？雲山樵子徑，煙水野人廬。
J31nB267_p0637c08║萬事方芻狗，一經存蠹魚。梁塵隨案積，欹枕到華胥。
J31nB267_p0637c09║五
J31nB267_p0637c10║獨立塵埃外，驅馳笑兩丸。到窗山個個，出檻路漫漫。
J31nB267_p0637c11║雁度明河迥，螢飛舊井寒。活埋真面目，潦倒任人看。
J31nB267_p0637c12║乙未春日，有僧自桐城來，聞元白和尚領眾清
J31nB267_p0637c13║泉寺，蓋別十三年矣，賦懷寄之
J31nB267_p0637c14║泐潭初起馬駒家，法窟江西自古誇；偶爾春風傳好
J31nB267_p0637c15║信，依然芳艸隔天涯。青山笑弟終無買，白髮如兄也
J31nB267_p0637c16║日加；廣坐又移投子近，油油公案問應賒。
J31nB267_p0637c17║舟過松陵，吳端公文學來謁，自道生平所存，展
J31nB267_p0637c18║箋索語（端公舊字梅之）
J31nB267_p0637c19║春水蒹葭路，梅翁遇水邊。語開三代直，名允四方賢。
J31nB267_p0637c20║雅好心空法，將登耳順年。生平卑貨殖，端木笑忘天。
J31nB267_p0637c21║仲夏寄懷沈爾任文學
J31nB267_p0637c22║一盞尋生計，清秋九月天。相逢猶昨日，為別已多年。
J31nB267_p0637c23║君子道方長，山僧病只眠。薰風聊問訊，書幌芰荷邊。
J31nB267_p0637c24║過觀瀾庵（二首）
J31nB267_p0637c25║桑陌路猶濕，竹扉涼自封。片懷臨曲水，獨宿羨孤峰。
J31nB267_p0637c26║荷萼含香足，桃根得蔭濃。蟬聲隨斷續，箕踞愜疏慵。
J31nB267_p0637c27║二
J31nB267_p0637c28║盛夏正流暑，幽軒且息勞。蘭衰猶帶馥，松小亦生濤。
J31nB267_p0637c29║得句書蕉卷，圖涼解苧袍。有生何役役，無事屬吾曹。
J31nB267_p0637c30║寄周貞可（二首）
J31nB267_p0638a01║樹上新蟬噪不停，翩然過我話無生。方舟別去誰家
J31nB267_p0638a02║宿，坐見一天星斗橫。
J31nB267_p0638a03║冬軒抵掌共談玄，彈指薰風又隔年。肺腑洞然能盡
J31nB267_p0638a04║見，輸君薦得指頭禪。
J31nB267_p0638a05║秋日奉酬李平庵見寄
J31nB267_p0638a06║白社推玄度，金蘭夙契君。微蹤雖獨往，此道未相分。
J31nB267_p0638a07║江上尋秋月，山中學凍雲。佳音懷正始，五載得重聞。
J31nB267_p0638a08║
J31nB267_p0638a09║
J31nB267_p0638a10║嬾齋別集卷十四（終）