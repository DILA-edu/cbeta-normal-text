J31nB269_p0695a01║金剛般若經疏論纂要刊定記會編卷第四
J31nB269_p0695a02║秦三藏法師鳩摩羅什譯經
J31nB269_p0695a03║唐　圭山大師宗密　述疏
J31nB269_p0695a04║宋　長水沙門子璿　錄記
J31nB269_p0695a05║清荊溪後學沙門行策會編
J31nB269_p0695a06║○二、發起序。●疏二：初、敘意。
J31nB269_p0695a07║謂乞食威儀，離於邪命，是為持戒。戒能資定，定能
J31nB269_p0695a08║發慧，故以戒定發起般若正宗。
J31nB269_p0695a09║戒能等者，以戒是防非止惡義，定是寂靜不動
J31nB269_p0695a10║義，慧是明照揀擇義。但能防非心即不動，心若
J31nB269_p0695a11║不動慧乃分明，世出世法無不鑒照。其猶海中
J31nB269_p0695a12║欲現萬像必要水清，欲求清水無過水靜，欲得
J31nB269_p0695a13║水靜勿令起波。止波如戒，水靜如定，水清如慧，
J31nB269_p0695a14║所現萬像如一切法。喻中則水若不起波則水
J31nB269_p0695a15║靜，水靜則水清，水清則現萬像。法中則心不起
J31nB269_p0695a16║非則心寂，心寂則照知萬法。法上但唯一心，喻
J31nB269_p0695a17║上但唯一水，法喻相對義則昭然。故經云：尸羅
J31nB269_p0695a18║不清淨，三昧不現前。此則戒資定也。《圓覺》云「一
J31nB269_p0695a19║切諸菩薩，無閡清淨慧，皆依禪定生。」此則定發
J31nB269_p0695a20║慧也。●二、隨釋，二，如疏列。
J31nB269_p0695a21║○文二：初、戒。
J31nB269_p0695a22║爾時，世尊食時，著衣持缽，入舍衛大城乞食。於其城
J31nB269_p0695a23║中次第乞已，還至本處。
J31nB269_p0695a24║分七節釋。一、化主。《成實論》說「具上九號，為物欽重，
J31nB269_p0695a25║故曰世尊，天上人間共所尊故。」
J31nB269_p0695a26║具上九號者，以佛有十號，世尊當第十，故云具
J31nB269_p0695a27║上九號。十號者，一如來、二應供、三正遍知、四明
J31nB269_p0695a28║行足、五善逝世間解、六無上士、七調御丈夫、八
J31nB269_p0695a29║天人師、九佛、十世尊。
J31nB269_p0695a30║二、化時。食時，辰時。當日初分，求乞易得，不惱自他。
J31nB269_p0695b01║乞已歸園，正當巳時，如常齋法。
J31nB269_p0695b02║當日初分者，謂一日夜十二時，總成四分。一初
J31nB269_p0695b03║分，即寅卯辰，諸天食時。二中分，即巳午未，人法
J31nB269_p0695b04║食時。三晡分，即申酉戌，神鬼食時。四夜分，即亥
J31nB269_p0695b05║子丑，畜生食時。今言辰時，即初分之後際也。唐
J31nB269_p0695b06║周二譯，皆言日初分，斯則時勝也。此時則乞求
J31nB269_p0695b07║不難，以太早太遲皆難得故。若非時乞食，欲施
J31nB269_p0695b08║即無，不施又愧，便成惱他；乞之不得，亡餐又饑，
J31nB269_p0695b09║是惱自也。
J31nB269_p0695b10║三、化儀。著僧伽梨衣，持四天王所獻缽。
J31nB269_p0695b11║佛有三衣：一、安陀會，即五條，名下品衣，亦名行
J31nB269_p0695b12║道、作務、儭身等衣；二、鬱多羅僧，即七條，名中品
J31nB269_p0695b13║衣，亦名入眾說法衣；三、僧伽梨，即九條，乃至二
J31nB269_p0695b14║十五條，名上品衣，亦名福田衣，製像水田，見生
J31nB269_p0695b15║福故。入王城聚落，即著此衣，今以入城乞食故
J31nB269_p0695b16║著也。天王缽者，梵語缽多羅，此云應量器，是過
J31nB269_p0695b17║去維衛佛缽。入涅槃後，龍王將在宮中供養。釋
J31nB269_p0695b18║迦成道，龍王送至海水上，四天王欲取，化為四
J31nB269_p0695b19║缽，各得一缽，以奉如來。如來受已，重疊四缽，在
J31nB269_p0695b20║於左手，以右手按，合成一缽。此是紺琉璃石缽，
J31nB269_p0695b21║持用乞食也。佛出行化，須著衣持缽者，為離苦
J31nB269_p0695b22║樂二邊故。諸在家者，好尚錦綺華潔，衣服寶器，
J31nB269_p0695b23║增長放逸，太著樂邊。出家外道苦行，尼乾裸形，
J31nB269_p0695b24║手捧飯食，致招訶醜，太著苦邊。佛處中行，故著
J31nB269_p0695b25║衣持缽也。
J31nB269_p0695b26║四、化處。園在城東南五六里，自外之內為入，處廣
J31nB269_p0695b27║人多曰大。
J31nB269_p0695b28║園是所住處，國是所化處。之，往也。今行化，故出
J31nB269_p0695b29║祗園，入舍衛也。處廣等者，準《西域記》，國周六十
J31nB269_p0695b30║餘里，內城周二十里，故云處廣。《智度論》云「居家
J31nB269_p0695c01║九億，故曰人多。」
J31nB269_p0695c02║五、化事。佛為欲顯頭陀功德，令放逸者慚愧，以同
J31nB269_p0695c03║事攝，故自乞食。《瓔珞女經》說「化佛身如全段金剛，
J31nB269_p0695c04║無生熟二藏。今所乞者，利益他故。」故《淨名》云「為不
J31nB269_p0695c05║食故，應受彼食。」
J31nB269_p0695c06║此釋經中乞食兩字。頭陀下，或曰：佛為教主，何
J31nB269_p0695c07║須乞食？故此釋也。頭陀，此云抖擻，抖擻煩惱故。
J31nB269_p0695c08║然頭陀有十二種事，謂常乞食、阿蘭若，乃至樹
J31nB269_p0695c09║下坐、露地、塚間坐等，今則一也。若行此事獲大
J31nB269_p0695c10║功德，佛現斯軌令人效之。頭陀既獲功德，放逸
J31nB269_p0695c11║足明尤過。世尊尚自乞食，餘人豈合懈怠？慚恥
J31nB269_p0695c12║愧悚自然行之。同事攝者，則四攝法之一也。又
J31nB269_p0695c13║佛自乞食，準《纓絡經》說有十意：一、止苦故，謂盲
J31nB269_p0695c14║得見；二、得樂故，謂一瞻一禮生無量福；三、除慢
J31nB269_p0695c15║故，謂眾生見之不生我慢；四、滿缽願故，富欲施
J31nB269_p0695c16║多缽則為空，貧欲施少缽則為滿；五、鬼神供養
J31nB269_p0695c17║故；六、障閡者見佛故，老病貧賤悉皆得見佛也；
J31nB269_p0695c18║七、示天王所獻缽故；八、作軌模故；九、絕誹謗故；
J31nB269_p0695c19║十、令弟子不畜八不淨物故。有此十意，故自乞
J31nB269_p0695c20║食。瓔珞女下，通難。前引經難。今所下，釋通。淨名
J31nB269_p0695c21║下，但證上乞食不食之義。
J31nB269_p0695c22║六、化等。一、由內證平等理，外不見貧富相。二、心離
J31nB269_p0695c23║貪慢，慈無偏利。三、表威德，不懼惡象、沽酒、婬女等
J31nB269_p0695c24║家。四、息凡夫猜嫌。五、破二乘分別。
J31nB269_p0695c25║此釋經中「於其城中次第乞已」也。內證平等等
J31nB269_p0695c26║者，如理見故。心離貪慢等者，不貪富好、不慢貧
J31nB269_p0695c27║拙，平等修乞，故云慈無偏利也。表威德等者，謂
J31nB269_p0695c28║佛制小乘律，不許入惡象家恐彼損害，不許入
J31nB269_p0695c29║婬女沽酒家恐生染心，佛入者表威德勝也。息
J31nB269_p0695c30║凡夫猜嫌者，謂恐增此愛彼故。破二乘分別者，
J31nB269_p0696a01║謂迦葉捨富從貧乞意令生福，須菩提捨貧從
J31nB269_p0696a02║富乞不欲惱他，二人所見互有是非，如來異此，
J31nB269_p0696a03║是非一貫也。然上五中，初大智、二大悲、三顯德、
J31nB269_p0696a04║四息凡、五破小。
J31nB269_p0696a05║七、化終。然已字，義屬下句，文連上句。飯食字，義屬
J31nB269_p0696a06║上句，文連下句。若廣其文，令當句中備者，應云：次
J31nB269_p0696a07║第乞已，還至本處飯食。飯食訖，收衣缽。佛若不食，
J31nB269_p0696a08║他福不滿。《寶雲經》說「隨所乞得，分為四分：一、擬與
J31nB269_p0696a09║同梵行，二、擬施貧病乞人，三、水陸眾生，四、自食。」《十
J31nB269_p0696a10║二頭陀經》唯說三分，除梵行。
J31nB269_p0696a11║然已等者，和會字之句義也。今讀則從文，釋則
J31nB269_p0696a12║從義。若廣下，權加數字，顯文義兼暢也。飯即喫
J31nB269_p0696a13║也。《論語》云「飯疏食」。佛若下，通伏難。應先難云：前
J31nB269_p0696a14║引《瓔珞女經》言不食，今經何以言食？故此釋也。
J31nB269_p0696a15║有說：食欲至口，有威德天在側隱形，接至他方，
J31nB269_p0696a16║施作佛事。斯則示現而食，非真食也。由是彼此
J31nB269_p0696a17║皆不相違。寶雲下，顯齋儀也。此四事中，前二云
J31nB269_p0696a18║擬，後二不云者，以梵行貧病，來則與之，不來自
J31nB269_p0696a19║食；後二不然，故不云耳。十二頭陀經除梵行者，
J31nB269_p0696a20║以自乞故，故不分之。
J31nB269_p0696a21║○二、定。
J31nB269_p0696a22║飯食訖，收衣缽，洗足已，敷座而坐。
J31nB269_p0696a23║●疏二：初、正解此文，三，如疏列。
J31nB269_p0696a24║分三節釋。一、併資緣。將欲入定須息攀緣，衣缽不
J31nB269_p0696a25║收心有勞慮，故佛示現為後軌也。即收大衣著七
J31nB269_p0696a26║條。
J31nB269_p0696a27║此釋經中收衣缽也。飯食兩字，如前所解。訖，了
J31nB269_p0696a28║畢也。須併資緣者，以修定時，具於五緣，謂閑居
J31nB269_p0696a29║靜處，息諸緣務等。佛雖至聖，諸習都無，實於衣
J31nB269_p0696a30║缽不生勞慮。若不併除，後人倣傚，無由得定。以
J31nB269_p0696b01║佛是教主，凡有所作，人皆效學，故云示現為後
J31nB269_p0696b02║軌也。
J31nB269_p0696b03║二、淨身業。《阿含經》說佛行離地，四指蓮華承足，今
J31nB269_p0696b04║示現洗者，順世表法，為後軌也。
J31nB269_p0696b05║此釋經中「洗足已」三字。阿含下，牒難也。又如佛
J31nB269_p0696b06║三十二相中有皮膚塵不染相，今何用洗耶？示
J31nB269_p0696b07║現下，釋通也。此有三意：一、順世故，夫人外歸必
J31nB269_p0696b08║恐塵染故須洗足，佛順亦爾也。二、表法故，洗去
J31nB269_p0696b09║煩惱垢染，顯得清淨法身也。三、為後軌者，如資
J31nB269_p0696b10║緣說。
J31nB269_p0696b11║三、正入定。敷座坐禪者，由身端故，心離沈掉故。魏
J31nB269_p0696b12║譯云「如常敷座，結加趺坐，端身而住，正念不動。」唐
J31nB269_p0696b13║譯云「端身正願，住對面念。」無著云：「顯示唯寂者，於
J31nB269_p0696b14║此能覺能說故。」
J31nB269_p0696b15║此釋經中「敷座而坐」也。沈掉等者，沈謂昏沈，能
J31nB269_p0696b16║引睡眠，障定增故；掉謂掉舉，任運攀緣能引散
J31nB269_p0696b17║亂，亦障定心。又於四儀中以臥則昏沈、行則掉
J31nB269_p0696b18║舉、住則疲倦，唯坐為勝故不沈掉。然昏沈掉舉
J31nB269_p0696b19║蓋是凡夫，若據如來的無此事，今垂軌則蓋為
J31nB269_p0696b20║後人。或曰：經中但言敷座，焉知入定耶？故次釋
J31nB269_p0696b21║云：魏譯等則知入定也。如常敷座等者，謂如來
J31nB269_p0696b22║每會說般若皆自敷座具，為般若出生諸佛即
J31nB269_p0696b23║是佛母，表敬般若故自敷座。已說八會此當第
J31nB269_p0696b24║九，儀軌不易故曰如常。趺謂足背，加謂以一足
J31nB269_p0696b25║壓一足，結即兩足不散表吉祥。故《智論》云「見畫
J31nB269_p0696b26║加趺坐，魔王尚驚懼，何況入道人，端身不傾動。」
J31nB269_p0696b27║又為正觀五種因緣，是故結加趺坐：一、由身攝
J31nB269_p0696b28║斂速發輕安最為勝故；二、由此宴坐能經時久，
J31nB269_p0696b29║不令身速疲極故；三、由此宴坐是不共法，外道
J31nB269_p0696b30║他論皆無有故；四、由此宴坐形相端嚴，令他見
J31nB269_p0696c01║已極敬信故；五、由此宴坐佛佛弟子共所開許，
J31nB269_p0696c02║一切賢聖所稱讚故。正觀五種因緣，故應結加
J31nB269_p0696c03║趺坐。端身住者，不低不昂，不左右傾側也。正念
J31nB269_p0696c04║者，如理而念，名為正念。念即念慧，謂離沈掉有
J31nB269_p0696c05║無等。不動，謂不動於正念也。唐譯下，亦證同上
J31nB269_p0696c06║義。正願者，即正念也。若別說者，願是希欲，謂希
J31nB269_p0696c07║欲住對面念，念是所願也。然在定前，異此則非
J31nB269_p0696c08║正願也。住對面念者，面即是喻，念即是法，住對
J31nB269_p0696c09║兩字通於法喻。今法喻之中各闕一事，謂法闕
J31nB269_p0696c10║所照理，喻闕能照鏡。鏡對面住，面則自彰；念對
J31nB269_p0696c11║理住，理則自現。法喻闕者，文影略故。或可不爾，
J31nB269_p0696c12║但理觀分明，如面目睹現，量即水喻亦得。無著
J31nB269_p0696c13║下，顯入定意。先牒難，併緣入定，意在於何？於此
J31nB269_p0696c14║下，釋通。於此者，論云「於法能覺者定通，能說者
J31nB269_p0696c15║說通也。」意云：定通方得說通，以散心說法不能
J31nB269_p0696c16║如實，從定發言必有當也。故下文云「云何為人
J31nB269_p0696c17║演說？不取於相，如如不動。」諸經之中每欲說法，
J31nB269_p0696c18║皆先入定，意皆如此。斯亦示現為後軌也。若準
J31nB269_p0696c19║如來，言念何失？是故論云顯示等也。
J31nB269_p0696c20║●二、通前表法，二：初、約大雲廣辨，三：初、標。
J31nB269_p0696c21║然大聖現跡，必有所表。
J31nB269_p0696c22║大聖即佛，體周法界曰大，智鑒無昧曰聖。現跡
J31nB269_p0696c23║者，所現之化跡也。所表者，諸佛所為，必不率爾，
J31nB269_p0696c24║皆以事相表內身心。如說《如來藏經》，舉身放光，
J31nB269_p0696c25║光中現華，華萎見佛，遂阿難問佛，佛為說之。如
J31nB269_p0696c26║《華嚴》中，說佛菩薩，說天說雲、須彌山大海等，皆
J31nB269_p0696c27║有所表。斯皆事相為能表，法為所表，以不徒然，
J31nB269_p0696c28║故云必也。●二、釋，二：初、表通序。
J31nB269_p0696c29║表本覺之佛，在五蘊之都。覺魔軍本空，名為戰勝。
J31nB269_p0696c30║照心識具德，即是給孤。求法養神，名乞士眾。
J31nB269_p0697a01║本覺佛，對化佛說。五蘊都，對舍衛國。化身佛在
J31nB269_p0697a02║舍衛國，表本覺佛在五蘊城。城中既人物相兼，
J31nB269_p0697a03║蘊內亦色心具足。覺魔等，對戰勝也。梵音魔羅，
J31nB269_p0697a04║此云殺者，能殺行人慧命故也。然有四種：一、天
J31nB269_p0697a05║魔，即欲界主；二、煩惱魔；三、陰魔；四、死魔。今言覺
J31nB269_p0697a06║空者，如《心經》云「照見五蘊皆空，無無明，乃至亦
J31nB269_p0697a07║無老死盡」也。照五蘊空，即破陰魔；無無明盡，破
J31nB269_p0697a08║煩惱魔；乃至無老死，即破死魔。餘出世法尚空，
J31nB269_p0697a09║況天魔耶？照心識具德者，對給孤獨也。上迷本
J31nB269_p0697a10║覺之父曰孤，下隱妙用之子曰獨。今照性本具
J31nB269_p0697a11║塵沙功德，無所乏少，即給孤獨也。求法等，對比
J31nB269_p0697a12║丘乞士義也。外則乞食養命，內則求法資神。
J31nB269_p0697a13║●二、表別序。
J31nB269_p0697a14║覺心既發，寧棄塵勞。將欲遍觀，遂入識藏。心心數
J31nB269_p0697a15║法，次第思惟，即妄而真，皆得法喜。法喜無體，融合
J31nB269_p0697a16║覺心。
J31nB269_p0697a17║覺心下四句，對入舍衛大城也。應云：覺心既發，
J31nB269_p0697a18║寧棄塵勞；如來出世，寧棄群品？將欲遍觀，遂入
J31nB269_p0697a19║識藏；將欲教化，遂入王城。離城邑而教化誰人？
J31nB269_p0697a20║離心識而觀察何事？心心下二句，對於其城中
J31nB269_p0697a21║次第乞已也。乞食不揀貧之與富，觀察豈擇心
J31nB269_p0697a22║所心王？即妄下二句，對乞得食也。外化人而得
J31nB269_p0697a23║食，內觀法而生喜。法喜下二句，對還至本處飯
J31nB269_p0697a24║食也。食能資身，法能益心也。
J31nB269_p0697a25║思惟假緣亡緣，可符真性。觀照是跡拂跡，返本還
J31nB269_p0697a26║源。返本還源，法空心寂。心寂真體，般若朗然。
J31nB269_p0697a27║思惟假緣，對著衣持缽；亡緣符真，對收衣缽也。
J31nB269_p0697a28║乞食既須衣缽，思惟要假因緣；入定既併資緣，
J31nB269_p0697a29║契理須亡念慮。觀照下二句，對洗足也。若欲安
J31nB269_p0697a30║坐，必須洗去足塵；若欲還源，必須拂除心念。返
J31nB269_p0697b01║本下二句，對敷座而坐也。法空即敷座，心寂即
J31nB269_p0697b02║而坐。敷座方堪人坐，法空心始得寂。心寂下二
J31nB269_p0697b03║句，對正宗法也。謂安坐始能說經，心寂方彰妙
J31nB269_p0697b04║慧也。●三、結。
J31nB269_p0697b05║欲談般若正宗，如是示現發起。
J31nB269_p0697b06║結可知。
J31nB269_p0697b07║●二、引資聖略明，即道液法師疏。今摘而用之，不
J31nB269_p0697b08║全取也。文二：初、正明。
J31nB269_p0697b09║資聖云：「夫身有二：一偽，二真。五蘊偽體，假衣食以
J31nB269_p0697b10║生育；法身無相，因般若以照成。群生保偽遺真，諸
J31nB269_p0697b11║佛養真棄偽。群生既迷真而取偽，我乃假偽跡而
J31nB269_p0697b12║引真。故託乞食之緣，將施法喜之化。」
J31nB269_p0697b13║身有二者，通論生佛也。偽者色身，真即法身。五
J31nB269_p0697b14║蘊等者，謂衣以外覆、食以內資，生則雖因父母，
J31nB269_p0697b15║存即須假衣食。法身等者，謂非生因之所生，但
J31nB269_p0697b16║了因之所了，由是色身以食為命，法身以慧為
J31nB269_p0697b17║命。保偽謂執妄合塵，遺真謂迷理背覺，此皆倒
J31nB269_p0697b18║也。養真謂悟理合覺，棄偽謂達妄背塵也。群生
J31nB269_p0697b19║下，牒前倒者也。我乃下，示現入城乞食以表法
J31nB269_p0697b20║也。意令求般若照成法身，故云引真也。故託下，
J31nB269_p0697b21║都結表法之意，謂示現乞食意在說法耳。
J31nB269_p0697b22║●二、引證。
J31nB269_p0697b23║故《涅槃經》云：「汝諸比丘，雖行乞食，初未曾乞大乘
J31nB269_p0697b24║法食。」
J31nB269_p0697b25║但證法為食義也。
J31nB269_p0697b26║○第二、正宗分。●疏二：初、標列章門。
J31nB269_p0697b27║二門分別，初約無著七種義句以懸判，後依天親
J31nB269_p0697b28║問答斷疑以科釋。
J31nB269_p0697b29║二門分別者，以一卷經文，二論解釋，大雲、青龍，
J31nB269_p0697b30║皆二論並行。今即不爾。何者？以無著配十八住
J31nB269_p0697c01║處，天親斷二十七疑，旨趣既殊，科段亦異。或一
J31nB269_p0697c02║疑中有四住、五住，或一住中有二疑、三疑，乍合
J31nB269_p0697c03║乍離，連前帶後。以是之故，文涉交加，理則不必
J31nB269_p0697c04║深玄，學者以之難解。今既別釋，庶不相干，傳講
J31nB269_p0697c05║之流，少力多獲耳。
J31nB269_p0697c06║●二、依章隨釋，二：初、依無著懸判，三：初、正示七句，
J31nB269_p0697c07║二：初、牒標。
J31nB269_p0697c08║初中七義句者。
J31nB269_p0697c09║論述歸敬偈已，即云：成立七種義句已，此般若
J31nB269_p0697c10║波羅蜜即得成立。義句，揀文句也。既以一義為
J31nB269_p0697c11║一句，此經共有七義句也。七義句名，下文具有。
J31nB269_p0697c12║於中，前六顯示菩薩所作究竟，第七顯示成立
J31nB269_p0697c13║此法門故。然此七句之文，教、理、行、果悉圓滿矣。
J31nB269_p0697c14║於中，一、二、三、四是行也，五、理也，六、果也，七、教也。
J31nB269_p0697c15║齊此懸判一科，唯依無著之名記之。
J31nB269_p0697c16║●二、隨釋，七，如疏列。
J31nB269_p0697c17║一、種性不斷，謂護念付囑。
J31nB269_p0697c18║種性不斷者，此非凡夫二乘及權教菩薩，意明
J31nB269_p0697c19║佛種性不斷也。謂護下，指經便是釋意，謂以小
J31nB269_p0697c20║付大、囑大化小，展轉如是寧有斷絕，如人父母
J31nB269_p0697c21║付囑子孫云云。此是空生之本意，故以此事讚
J31nB269_p0697c22║佛引起問端也。
J31nB269_p0697c23║二、發起行相，謂申請讚許。
J31nB269_p0697c24║發起行相者。既欲種性不斷，故須發起修行之
J31nB269_p0697c25║相也。謂申下，指經。其實佇聽亦在此攝。
J31nB269_p0697c26║三、行所住處，謂十八住。從佛正說直至經終，是無
J31nB269_p0697c27║相行所住處矣。
J31nB269_p0697c28║行所住處者，既有能發必有所發也。十八住名
J31nB269_p0697c29║義，下文廣釋。從佛下，指經。是無下，釋名義。此即
J31nB269_p0697c30║相之無相，非一向之無相，略見行玄為順本宗，
J31nB269_p0698a01║故標無相也。
J31nB269_p0698a02║四、對治，謂一一住處皆具邪行、共見，正行二種對
J31nB269_p0698a03║治。
J31nB269_p0698a04║謂一下，釋意。邪行，即不正行也。但不順佛道，皆
J31nB269_p0698a05║名邪行。共者，不一義。見者，分別情。正行者，即離
J31nB269_p0698a06║見之正行，非純正之正行也。二種對治者，以正
J31nB269_p0698a07║行治邪行，是一對治；以無分別智治分別見，是
J31nB269_p0698a08║二對治。然邪即全治，共中即但治於見，不治正
J31nB269_p0698a09║行。如披砂揀金，而去砂不去金。今經中但有能
J31nB269_p0698a10║治，無所治也。且如第一住處中，不度眾生為邪
J31nB269_p0698a11║行，度眾生為對治。於度眾生時，見有眾生是所
J31nB269_p0698a12║度，見我是能度，是分別；見度而無度，為對治。此
J31nB269_p0698a13║理實同時，義分前後。初住既爾，餘可例知。故論
J31nB269_p0698a14║云「行諸住處時，有二種對治」也。
J31nB269_p0698a15║五、不失，謂由對治離增減二邊，不失中道。
J31nB269_p0698a16║謂由下，釋意。離增減者，謂執有為增、執無為減，
J31nB269_p0698a17║前墮此二則失中道，今皆離之故得不失也。如
J31nB269_p0698a18║經中「即非佛法」是勝義諦遮增益邊，「是名佛法」
J31nB269_p0698a19║是世俗諦遮損減邊，其餘即非是名，皆例此也。
J31nB269_p0698a20║論最後結云「菩薩離此二邊故，於彼對治不復
J31nB269_p0698a21║更失，故名不失。」
J31nB269_p0698a22║六、地位，謂由不失中道成賢聖位，信行地、淨心地、
J31nB269_p0698a23║如來地。
J31nB269_p0698a24║謂由下，釋意。以二邊邪僻置之不論，中道乃是
J31nB269_p0698a25║大菩提路，故於此中分立地位。如往帝都有三
J31nB269_p0698a26║路異，兩邊皆非，中道即正，正路之中方可論於
J31nB269_p0698a27║遠近遲速等也。法中亦爾。故經云「一切賢聖皆
J31nB269_p0698a28║以無為法而有差別。」信行下，分位也。於十八住
J31nB269_p0698a29║中，前十六住是信行地，此當三賢，依信起行故
J31nB269_p0698a30║名信行，亦名信解，依信起解故。第十七住是淨
J31nB269_p0698b01║心地，此當初地，離分別障親證真如故。第十八
J31nB269_p0698b02║住從第二地已去乃至佛位，通名如來地也。又
J31nB269_p0698b03║以諸家明地位或廣或略，廣則五十二位，略則
J31nB269_p0698b04║泯之全無。今則均於廣略去其太甚，說三地五
J31nB269_p0698b05║位矣。
J31nB269_p0698b06║七、立名，謂由前六智慧堅利，位地闊狹，故名金剛。
J31nB269_p0698b07║謂由下，釋意。謂約三種法上立金剛名：一、約般
J31nB269_p0698b08║若體用名金剛，此如金剛堅利；二、約地位闊狹
J31nB269_p0698b09║名金剛，此如金剛杵形，以信行一僧祇，淨心只
J31nB269_p0698b10║一剎那，佛地二僧祇，如金剛杵，初後闊中間狹
J31nB269_p0698b11║故；三、約文字名金剛，此如畫像也，以詮信行地
J31nB269_p0698b12║七紙餘經，佛地三紙餘文，淨心地五行經，如彼
J31nB269_p0698b13║畫像，亦初後闊中間狹故。又此三者，法喻之上
J31nB269_p0698b14║皆展轉而成，喻中且根本是堅利金剛，因造以
J31nB269_p0698b15║成其杵，因畫以成其像；法中根本是體用般若，
J31nB269_p0698b16║因修以成其位地，因詮以成其文字也。又此法
J31nB269_p0698b17║喻各三事中，一事即實，餘二皆虛；喻中堅利金
J31nB269_p0698b18║剛是實，杵形畫像皆虛；法中體用般若是實，位
J31nB269_p0698b19║地文字皆虛。以此三事首末相似，故立金剛之
J31nB269_p0698b20║名。然前一是佛本意，餘二是菩薩及古德意也。
J31nB269_p0698b21║由前六等者，於中前五堅利，第六闊狹，闊狹之
J31nB269_p0698b22║中含能所詮也。●二、總指後四。
J31nB269_p0698b23║後四但約第三句中十八住說，無別經文。
J31nB269_p0698b24║應先問云：第三句內說盡經文，未知後四如何
J31nB269_p0698b25║配攝？故此云也。謂一一住說對治故，於對治處
J31nB269_p0698b26║顯不失中道故，於不失中立地位故，於前六中
J31nB269_p0698b27║道立名故云云。
J31nB269_p0698b28║●三、廣釋第三，三：初、正辨十八住處，二：初、牒標。
J31nB269_p0698b29║十八住處者。
J31nB269_p0698b30║下文具列十八住名，略釋其義，兼明對治十二
J31nB269_p0698c01║種障，便指經文，令知科段所屬。然每住經文，但
J31nB269_p0698c02║略標三五字，緣以經本科段，首尾文勢稍重，恐
J31nB269_p0698c03║言涉相濫，故不標最初之字，但取其次異文，亦
J31nB269_p0698c04║不結終齊至何處，意在省約耳。向下隨文略敘
J31nB269_p0698c05║首末，以隔前後。●二、隨釋十八，如疏列。
J31nB269_p0698c06║一、發心住。經云「應如是降伏其心」所有一切等。
J31nB269_p0698c07║發心者，謂發廣大第一等四種心也。經文從「佛
J31nB269_p0698c08║告須菩提：諸菩薩摩訶薩應如是降伏其心，乃
J31nB269_p0698c09║至若菩薩有我相、人相、眾生相、壽者相，即非菩
J31nB269_p0698c10║薩。」以大乘菩薩最初法爾合發是心故，十八住
J31nB269_p0698c11║中居其第一。
J31nB269_p0698c12║二、波羅蜜相應行住，不住色布施等。
J31nB269_p0698c13║經從「復次，須菩提！菩薩於法應無所住，行於布
J31nB269_p0698c14║施。乃至須菩提！菩薩但應如所教住。」不住等者，
J31nB269_p0698c15║等有二意：一則等於餘文，如上所引；二則等於
J31nB269_p0698c16║餘義，謂等餘戒等五也。此則雖是指經，便兼釋
J31nB269_p0698c17║義，則波羅蜜是所應，戒等是能應，能、所兩合，故
J31nB269_p0698c18║云相應。由是但行施、戒等，不能離相；或行離相，
J31nB269_p0698c19║不行施、戒等，皆非相應行。直於行施、戒等處離
J31nB269_p0698c20║相，離相處行施、戒等，方得名為相應行也。
J31nB269_p0698c21║三、欲得色身住，可以身相等。
J31nB269_p0698c22║經從「須菩提！於意云何？可以身相見如來不？乃
J31nB269_p0698c23║至若見諸相非相，則見如來。」問：色身是相，何以
J31nB269_p0698c24║離相求之？答：色身之相是影，法身無相是體。欲
J31nB269_p0698c25║得有相色身，須見無相法體。未見法體，不能現
J31nB269_p0698c26║相。是故先令見相無相，方得色相之身耳。此中
J31nB269_p0698c27║意在文外，故論以此意科也。
J31nB269_p0698c28║四、欲得法身住。法身有二：一、言說法身，頗有眾生
J31nB269_p0698c29║等因言顯理故。二、證得法身，復有二：一、智相，如來
J31nB269_p0698c30║得阿耨等；二、福相，若人滿三千等。
J31nB269_p0699a01║言說者，經從「須菩提白佛言：世尊！乃至法尚應
J31nB269_p0699a02║捨，何況非法。」問：法身非言說，何故以言說為法
J31nB269_p0699a03║身耶？故釋云：因言顯理故。此有二意：一、以言說
J31nB269_p0699a04║顯於法身，法身非言說；二、文字性離，即是法身，
J31nB269_p0699a05║無別法身耳。智相者，經從「須菩提！於意云何？如
J31nB269_p0699a06║來得阿耨多羅三藐三菩提耶？乃至一切賢聖
J31nB269_p0699a07║皆以無為法而有差別。」則以無相無為法為智
J31nB269_p0699a08║相也。故《起信》云「以智相無可見故。」福相者，經從
J31nB269_p0699a09║「須菩提！於意云何？若人滿三千大千世界七寶
J31nB269_p0699a10║以用布施，乃至須菩提！所謂佛法者，即非佛法。」
J31nB269_p0699a11║斯則以持說此經，獲無漏福，所感微妙色身，名
J31nB269_p0699a12║為福相也。然是法身之福相，福相非法身，依主
J31nB269_p0699a13║釋也。●五中，文三：初、正示此文。
J31nB269_p0699a14║五、於修道得勝中無慢住須陀洹等。
J31nB269_p0699a15║經從「須菩提！於意云何？須陀洹能作是念乃至
J31nB269_p0699a16║是樂阿蘭那行。」得勝者，以小乘四果勝於四向
J31nB269_p0699a17║等，故對劣彰勝也。此即以小況大也。小人尚猶
J31nB269_p0699a18║無過，君子豈合有愆？由無慢故，方得證果。故經
J31nB269_p0699a19║皆言「我不作是念：我得須陀洹果」等。
J31nB269_p0699a20║●二、通敘後段。
J31nB269_p0699a21║從此至十六住，如次對治十二種障，意明欲求色
J31nB269_p0699a22║身法身須離是障，障盡故入十七證道住。
J31nB269_p0699a23║意明等者，敘次第之意也。先問云：前之四住何
J31nB269_p0699a24║不言離障耶？故云也。意云：凡欲修進先須發心，
J31nB269_p0699a25║發心已則修行，故有第一第二。發心修行本求
J31nB269_p0699a26║佛果，佛果唯有二身，麤細之間先色後法，故有
J31nB269_p0699a27║第三第四。前修勝行恐有慢心障入聖位，故說
J31nB269_p0699a28║小果以況大乘，令離障進入十迴向位也。故從
J31nB269_p0699a29║第五方說離障也。然此十二障，每至一住皆須
J31nB269_p0699a30║躡前以辨來意，如云雖得無慢猶自少聞，故於
J31nB269_p0699b01║第六住中對治少聞障，他皆倣此。以此諸障皆
J31nB269_p0699b02║在地前能障見道，非是地上，故云障盡入證道
J31nB269_p0699b03║也。然障是所治文在經外，住是能治正是經文，
J31nB269_p0699b04║若相望說之理則明矣。●三、別結對治。
J31nB269_p0699b05║今當對治第一慢障。
J31nB269_p0699b06║然準《五蘊論》說，慢有七、九二種，但開合之異，此
J31nB269_p0699b07║約入道人說。七者，論云「一、慢，於劣謂勝，於相似
J31nB269_p0699b08║謂等；二、過慢，於相似謂勝，於勝謂等；三、慢過慢，
J31nB269_p0699b09║謂於勝己計勝彼；四、邪慢，己實無德計己有德；
J31nB269_p0699b10║五、我慢，謂於五聚蘊計我、我所；六、增上慢，謂於
J31nB269_p0699b11║勝妙法中未得謂得；七、卑劣慢，於多分勝計己
J31nB269_p0699b12║少分劣。」今所離者，即五、六也，以證我空故，取自
J31nB269_p0699b13║果故。
J31nB269_p0699b14║六、不離佛世時住。昔在然燈等，離第二少聞障，不
J31nB269_p0699b15║離佛世則具多聞。
J31nB269_p0699b16║經從「佛告須菩提：於意云何？如來昔在然燈佛
J31nB269_p0699b17║所乃至實無所得。」云何離障得成住耶？次云離
J31nB269_p0699b18║第下，所離障；不離下，結成住義。於中，上句成住，
J31nB269_p0699b19║下句離障也。若離佛世，不名住處；無佛說法，則
J31nB269_p0699b20║是少聞，便成其障。若不離佛世，乃成住處；常遇
J31nB269_p0699b21║佛說法，則具多聞，便離障也。然凡是修行，智慧
J31nB269_p0699b22║為本，欲得智慧，必須多聞，故依佛住，離少聞障
J31nB269_p0699b23║也。故經云「多聞增智慧，勤聞第一方。」問：若然者，
J31nB269_p0699b24║據今經云「於法實無所得」，豈成多聞？答：此是聞
J31nB269_p0699b25║而無聞，得而無得。無得而得是真得，無聞而聞
J31nB269_p0699b26║是實聞，故成此住。
J31nB269_p0699b27║七、願淨佛土住。菩薩莊嚴佛土不等，離小攀緣，作
J31nB269_p0699b28║念修道，障緣形相，土則小；無緣則大，契法界故。
J31nB269_p0699b29║經從「須菩提！於意云何？菩薩莊嚴佛土不？乃至
J31nB269_p0699b30║應無所住而生其心。」離小下，所離障。攀緣即是
J31nB269_p0699c01║作念，蓋一義耳。緣形等者，意云：若取色聲等相
J31nB269_p0699c02║為土，即有分限，故名小也，以不如法身故。若不
J31nB269_p0699c03║取相，分別不生，心境兩亡，竟何分限？故云大也。
J31nB269_p0699c04║契法下，釋所以也。意令忘懷嚴法性土，不令生
J31nB269_p0699c05║心嚴法相土也。故經云「不應住色等生心，應無
J31nB269_p0699c06║所住而生其心。」偈釋云：智習唯識通，如是取淨
J31nB269_p0699c07║土，非形第一體，非嚴莊嚴意。
J31nB269_p0699c08║八、成熟眾生住。人身如須彌等，離捨眾生障，若見
J31nB269_p0699c09║大小，不能濟物。
J31nB269_p0699c10║經從「須菩提！於意云何？譬如有人，身如須彌山
J31nB269_p0699c11║王乃至是名大身。」成熟者，即由教化，令眾生成
J31nB269_p0699c12║種根熟，有所悟證。離捨下，所離障。若捨眾生，即
J31nB269_p0699c13║不能教化，故令離障，方成住也。若見下，反釋所
J31nB269_p0699c14║以。意言：能濟物者，蓋為不見大小也。故經云「佛
J31nB269_p0699c15║說非身，是名大身。」豈存大小？若見大小，則有高
J31nB269_p0699c16║下、親疏、憎愛。心既不等，寧曰大悲？縱使化生，但
J31nB269_p0699c17║成愛見。憎者則去，便捨眾生，云何成熟？反此用
J31nB269_p0699c18║意，則物無有遺，遲速之間皆能成熟也。
J31nB269_p0699c19║九、遠離隨順外論散亂住。如恒河中所有沙等，離
J31nB269_p0699c20║樂隨外論散亂障。恒沙寶施，不及持經，如何外學
J31nB269_p0699c21║不修正法？
J31nB269_p0699c22║經從「須菩提！如恒河中所有沙數乃至如來無
J31nB269_p0699c23║所說。」離樂下，所離障。然隨順外論，即是散亂。但
J31nB269_p0699c24║能遠離，即成住也。即儒、墨、文、筆，除佛教外，皆外
J31nB269_p0699c25║論也。以外論之事，是名利源。既若求名，豈得心
J31nB269_p0699c26║無散亂？況得之則樂，失之則苦；苦之則憂，樂之
J31nB269_p0699c27║則溢。由斯業累，世世沈淪。反推其本，皆由隨順
J31nB269_p0699c28║外論耳。恒沙下，舉持經福多，以責外學。意云：持
J31nB269_p0699c29║經者，功德若此，而不修行，名利之源，是輪迴苦
J31nB269_p0699c30║本，如何隨順，卻乃修學？
J31nB269_p0700a01║十色及眾生身，摶取中觀，破相應行住。三千世界
J31nB269_p0700a02║所有微塵等，離破影像相中無巧便障。既離散亂，
J31nB269_p0700a03║與定相應，以細末、不念二種方便，破麤至細，泯細
J31nB269_p0700a04║至空，則除影像之相想。
J31nB269_p0700a05║經從「須菩提！於意云何？三千大千世界所有微
J31nB269_p0700a06║塵是為多不？乃至是名世界。」色是依報，即外四
J31nB269_p0700a07║大；身是正報，即內五蘊。摶取者，即和合義也。但
J31nB269_p0700a08║秦、魏譯異耳。然摶取約法，相應兼人，二事相望，
J31nB269_p0700a09║總有三對：一、內身色蘊及外器界，但合微塵所
J31nB269_p0700a10║成，名為摶取；見有身、器，為依、正執取等，即是相
J31nB269_p0700a11║應。二、受等四蘊，但合心、心所法而成，名為摶取；
J31nB269_p0700a12║見有苦、樂受等，即是相應。三、色、心和合以成此
J31nB269_p0700a13║身，名為摶取；見有心、色，即是我、人相應。行即遷
J31nB269_p0700a14║流、造作之義。觀破之義，如下所明。離破下，所離
J31nB269_p0700a15║障。影像相者，謂色、心等法，是法界中之影像，亦
J31nB269_p0700a16║可是業識之影像。無巧便者，由無善巧方便，不
J31nB269_p0700a17║能破此影像，乃名為障。若有巧便破之，則成其
J31nB269_p0700a18║住也。巧便之相，彰在次文。既離下，躡於前住，以
J31nB269_p0700a19║為方便之本。由無散亂，則成其定，從定方能發
J31nB269_p0700a20║慧，觀而破之。以細下，正示二種方便、巧便之相
J31nB269_p0700a21║也。然破色具二，破心唯一，除細末也。以心、心所
J31nB269_p0700a22║法不可析破，故麤色顯著，難忘執情，析至極微，
J31nB269_p0700a23║易祛妄念，故須具二，如下所說。相、想，即心、境也。
J31nB269_p0700a24║心、境兩亡，故云除也。
J31nB269_p0700a25║十一、供養給侍如來住，可以三十二相見如來不
J31nB269_p0700a26║等，離福資糧不具障。不以相見，常見法身，名為給
J31nB269_p0700a27║侍，福無邊矣。
J31nB269_p0700a28║經從「須菩提！於意云何？可以三十二相見如來
J31nB269_p0700a29║不？乃至是名三十二相。」離福下，所離障。欲入聖
J31nB269_p0700a30║道，須福資糧。如人遠行，豈可空往？佛為至聖，是
J31nB269_p0700b01║福之因。供養給侍，無不獲福，即以此福為其資
J31nB269_p0700b02║糧。若供養得福，即是住非障。反之，則是障非住
J31nB269_p0700b03║也。不以下，或問。文云：不以相見如來，如來尚不
J31nB269_p0700b04║得見，云何給侍耶？故此釋也。此即但以智慧隨
J31nB269_p0700b05║順相應，名為給侍。然非謂棄卻相身，別侍無相
J31nB269_p0700b06║之佛。但了相即非相，不生執著，乃曰相應。凡所
J31nB269_p0700b07║供養、親近、恭敬，皆名給侍。若生執著，不順於理，
J31nB269_p0700b08║雖常見佛，不名為見。如下文云「若以色見我，以
J31nB269_p0700b09║音聲求我，是人行邪道，不能見如來。」《華嚴》云「若
J31nB269_p0700b10║人百千劫，常隨於如來，不了真實義，盲瞑不見
J31nB269_p0700b11║佛。」又如佛昔三月升忉利天，為母說法。後降閻
J31nB269_p0700b12║浮，有蓮華色比丘尼欲先見佛，化作轉輪王隊
J31nB269_p0700b13║仗，往至佛所。佛乃訶之，具陳上事。時須菩提在
J31nB269_p0700b14║於山中，亦欲見佛。尋復思念：「空無相理，是真法
J31nB269_p0700b15║身，何用見色相？」念已復坐，竟不往見。於是佛告
J31nB269_p0700b16║蓮華色言：「須菩提先見我竟，汝已在後。」故知執
J31nB269_p0700b17║相迷真，對面千里；虛心體物，天地一家。故古人
J31nB269_p0700b18║云：「肝膽雖近，情生則隔；江山雖緬，道契則鄰。」是
J31nB269_p0700b19║知通達妙理，方真給侍。若斯給侍，是侍真佛。故
J31nB269_p0700b20║所獲福，無有邊際也。
J31nB269_p0700b21║十二、遠離利養及疲乏熱惱故，不起精進及退失
J31nB269_p0700b22║住。恒河沙身命布施等，離樂味懈怠利養障。恒沙
J31nB269_p0700b23║命施猶劣受持，豈為一身耽著利養，身疲心惱而
J31nB269_p0700b24║懈怠耶？
J31nB269_p0700b25║經從「須菩提！若有善男子、善女人，以恒河沙等
J31nB269_p0700b26║身命布施，乃至是名第一波羅蜜。」離樂下，所離
J31nB269_p0700b27║障。然障名有所闕略，若取周備，不過住名。但樂
J31nB269_p0700b28║味成障，遠離成住。且約為障起過，有其五重：一、
J31nB269_p0700b29║為身求利。二、由求利養，令身疲乏。此復有二：一、
J31nB269_p0700b30║由放逸，令身疲乏；二、求不得，身亦疲乏。三、由身
J31nB269_p0700c01║疲故，令心熱惱。四、由心熱惱故，不起精進。五、由
J31nB269_p0700c02║不精進故，退失功德。恒沙命施下，釋成對治。經
J31nB269_p0700c03║苦校量，意令改革。以見大利故，不求小利；既不
J31nB269_p0700c04║求利，身則不疲；身既不疲，心則不惱；心既不惱，
J31nB269_p0700c05║則起精進；既起精進，則能受持，獲無邊福。故知
J31nB269_p0700c06║經意為治此障，成其住也。一身者，一報身也。意
J31nB269_p0700c07║云：豈為一報之身，終日求名求利？求之不足，未
J31nB269_p0700c08║始稱情；縱使多財，死為他物。持經功德，無量無
J31nB269_p0700c09║邊，盡未來際，用之不竭。利害若此，人何不然？《無
J31nB269_p0700c10║常經》云「眷屬皆捨去，財貨任他將，但持自善根，
J31nB269_p0700c11║險道充糧食。」
J31nB269_p0700c12║十三、忍苦住。忍波羅蜜，割截身等，離不能忍。苦障
J31nB269_p0700c13║無我等相，累苦能忍。
J31nB269_p0700c14║經從「須菩提！忍辱波羅蜜乃至如人有目，日光
J31nB269_p0700c15║明照，見種種色。」離不下，所離障。此但不忍，為障
J31nB269_p0700c16║忍之成住也。無我下，出忍之所以也。此有兩意，
J31nB269_p0700c17║所謂通、別。通則由無我相，雖累遭割截，常能忍
J31nB269_p0700c18║受；別則由無我故能忍，由累苦故能忍也。
J31nB269_p0700c19║十四、離寂靜味住。當來之世，若有人能於此經受
J31nB269_p0700c20║持讀誦等，離智資糧不具障。日三時捨身一一沙
J31nB269_p0700c21║數，不及信經，如何唯專禪定耽寂靜味，闕於智慧
J31nB269_p0700c22║而不持說？
J31nB269_p0700c23║經從「須菩提！當來之世，若有善男子、善女人，能
J31nB269_p0700c24║於此經受持讀誦，乃至果報亦不可思議。」離智
J31nB269_p0700c25║下，所離障。若耽寂無智，即是障非住；若離寂修
J31nB269_p0700c26║智，即是住非障。日三時下，指經對治。意云：欲證
J31nB269_p0700c27║聖性，非智不階。經苦校量，意在策發。此同《華嚴
J31nB269_p0700c28║經》中訶勸之相。彼云「法性真常離心念，二乘於
J31nB269_p0700c29║此亦能得，不以此故為世尊，但以甚深無閡智。」
J31nB269_p0700c30║然此是對治之別意，故須一向而言，令人捨定
J31nB269_p0701a01║修慧。若據究竟通論，必須定慧等學。《涅槃經》中
J31nB269_p0701a02║說「定慧不等，不見佛性，無明邪見，自此而生。」前
J31nB269_p0701a03║第十一住，便是定門。對治不同，故須然也。修習
J31nB269_p0701a04║之者，須兼行之。
J31nB269_p0701a05║十五、於證道時遠離喜動住。云何住降等，離十一
J31nB269_p0701a06║不自攝障。我能住降，心生喜動，動則不能自攝。
J31nB269_p0701a07║經從「爾時，須菩提白佛言：世尊！乃至實無有法
J31nB269_p0701a08║發阿耨多羅三藐三菩提心者。」離十一下，所離
J31nB269_p0701a09║障。謂動不自攝，則是障非住；若自攝不動，則是
J31nB269_p0701a10║住非障也。論中則云自取障。我能下，釋也。意云：
J31nB269_p0701a11║由計我故，遂起降住勝能之心，不覺喜動，故不
J31nB269_p0701a12║自攝。今經既云無一眾生得滅度，無法得菩提，
J31nB269_p0701a13║則不計勝能，故能對治也。
J31nB269_p0701a14║十六、求佛教授住。於然燈佛所，有法得菩提不等，
J31nB269_p0701a15║離十二無教授障。欲入初地，須佛教授，故約遇佛
J31nB269_p0701a16║得無所得而證道矣。
J31nB269_p0701a17║經從「須菩提！於意云何？如來於然燈佛所，有法
J31nB269_p0701a18║得阿耨多羅三藐三菩提不？乃至是故名一切
J31nB269_p0701a19║法。」離十二下，所離障。若無教授，則是障非住；若
J31nB269_p0701a20║得教授，則是住非障。欲入下，釋成住義。雖三賢
J31nB269_p0701a21║位中亂修六度，經一無數劫欲入聖道，要佛策
J31nB269_p0701a22║發，故於資糧位後立加行名。其猶鑽火，火欲出
J31nB269_p0701a23║時，倍加功力。遇佛，然燈佛也。得無所得者。即然
J31nB269_p0701a24║燈與善慧授記，當得作佛，號釋迦牟尼，非佛與
J31nB269_p0701a25║法，故云無得。問：此說善慧得記，進入八地，何故
J31nB269_p0701a26║將此配地前耶？答：欲入初地，須學八地用心，方
J31nB269_p0701a27║可得入。若學初地，竟不能入，如人學射可知。又
J31nB269_p0701a28║將證八地，猶須教授；欲入見道，豈得不然？然從
J31nB269_p0701a29║第五至此住中，每住對治一障，此障障於見道。
J31nB269_p0701a30║今則加行位極，對治已盡，故云而證道矣。
J31nB269_p0701b01║十七、證道住。人身長大等，攝種性智，證遍行真如，
J31nB269_p0701b02║成法報身，故長大矣。
J31nB269_p0701b03║經從「須菩提！譬如人身長大，乃至佛說一切法
J31nB269_p0701b04║無我、無人、無眾生、無壽者。」攝種性下，釋成住義。
J31nB269_p0701b05║智體即觀照般若，是能證也，即妙、平二智無分
J31nB269_p0701b06║別也。以得此智，生如來家，決定紹佛種故。斯則
J31nB269_p0701b07║地前加之行智，至於初地，轉受此名。證遍等者，
J31nB269_p0701b08║體即實相般若，是所證也，以遍在一切法中故。
J31nB269_p0701b09║《唯識》云「由此真如，二空所顯，無有一法而不在
J31nB269_p0701b10║故。」論中則名平等智。然有五種平等因緣：一、麤
J31nB269_p0701b11║惡平等，二、法無我平等，三、斷相應平等，四、無希
J31nB269_p0701b12║望心平等，五、一切菩薩證道平等。有是五種因
J31nB269_p0701b13║緣，故名平等智。故論云「入證道時，得二種智：一、
J31nB269_p0701b14║攝種性智，二、平等智也。」然所證是理，今云智者，
J31nB269_p0701b15║斯有兩意：一、準《起信論》云「依此法身，說名本覺。」
J31nB269_p0701b16║二、則理、智冥合，能、所不殊，如珠與光，不相捨離。
J31nB269_p0701b17║成法報身者，攝種性智至果，得成報身；平等智
J31nB269_p0701b18║至果，得成法身故。長大者，論即云妙、大。妙即報
J31nB269_p0701b19║身，以萬行功德所莊嚴故；大即法身，真如實理
J31nB269_p0701b20║遍一切故。
J31nB269_p0701b21║十八、上求佛地住。於中復有六種具足。
J31nB269_p0701b22║自此已下皆求佛地，於中復有六種具足。具足
J31nB269_p0701b23║者圓滿義，謂轉捨二障，轉得菩提涅槃，攝轉具
J31nB269_p0701b24║足也。既證聖性生如來家，須示佛果功德令其
J31nB269_p0701b25║欣趣。然其果德雖多，以要言之不出依正二報。
J31nB269_p0701b26║二報之內先明所依，若無所依，能依何立？正報
J31nB269_p0701b27║之內不踰福智，智引福故，先智後福。然後別顯
J31nB269_p0701b28║三業，依次所明。
J31nB269_p0701b29║一、國土淨具足。我當莊嚴佛土等。此教二地已上
J31nB269_p0701b30║諸大菩薩。
J31nB269_p0701c01║經從「須菩提！若菩薩作是言：我當莊嚴佛土，乃
J31nB269_p0701c02║至如來說名真是菩薩。」此教下，指位。即從二地
J31nB269_p0701c03║至於等覺，當修道位。謂莊嚴之時，離能、所相，名
J31nB269_p0701c04║之為淨；稱周法界，故云具足。故經云「通達無我
J31nB269_p0701c05║法者，如來說名真是菩薩。」
J31nB269_p0701c06║二、無上見智淨具足。有肉眼不等。此下皆唯佛果，
J31nB269_p0701c07║故云無上。無上之言貫通下四。
J31nB269_p0701c08║經從「須菩提！於意云何？如來有肉眼不？乃至未
J31nB269_p0701c09║來心不可得見。」淨者，即五眼也。見即無見，名之
J31nB269_p0701c10║為淨；無所不見，名為具足。智淨者，即悉知諸心
J31nB269_p0701c11║等。知即無知，名之為淨；無所不知，名為具足。以
J31nB269_p0701c12║智、見不別，故當一處。此下等，即指位揀非修道，
J31nB269_p0701c13║即無學位也。下之四段，皆合有無上之言，故云
J31nB269_p0701c14║貫通下四。
J31nB269_p0701c15║三、福自在具足。若人滿三千界七寶等。
J31nB269_p0701c16║經從「須菩提！於意云何？若有人滿三千大千世
J31nB269_p0701c17║界七寶以用布施，乃至以福德無故，如來說得
J31nB269_p0701c18║福德多。」問：前已頻說施福，與此何別？答：前所說
J31nB269_p0701c19║者皆是校量，不及受持之福；今此說者乃是無
J31nB269_p0701c20║住稱性之福，非能校量，故不同也。問：佛是果，布
J31nB269_p0701c21║施是因，云何果中即說因行？答：凡是果德皆彼
J31nB269_p0701c22║因成，舉彼無住之因以彰稱性之福也。言自在
J31nB269_p0701c23║者，揀有漏之福不自在也。若準論中，此與智淨
J31nB269_p0701c24║合為一段，意明福智不相離故，則於身中開之
J31nB269_p0701c25║為二，謂色身具足亦盈六數。今則合後開前者，
J31nB269_p0701c26║意云福之與智迢然不同，配攝因果五六有異，
J31nB269_p0701c27║異須開也。相之與好同是一身，兼對下語意以
J31nB269_p0701c28║成三業，故須合也。
J31nB269_p0701c29║四、身具足。佛可以具足色身等。
J31nB269_p0701c30║經從「須菩提！於意云何？佛可以具足色身見不？
J31nB269_p0702a01║乃至是名諸相具足。」此明如來真應具足。如經
J31nB269_p0702a02║云「即非具足色身」，明真身也。「是名具足色身」，明
J31nB269_p0702a03║應身也。「即非諸相具足」，明真身也。「是名諸相具
J31nB269_p0702a04║足」，明應身也。
J31nB269_p0702a05║五、語具足。汝勿謂如來說法等。
J31nB269_p0702a06║經從「須菩提！汝勿謂如來作是念：我當有所說
J31nB269_p0702a07║法，乃至是名說法。」說而無說，無說之說，是真說
J31nB269_p0702a08║法。具足者，無法可說，無所不說，是名說法。
J31nB269_p0702a09║六、心具足。佛得阿耨菩提，為無所得耶？乃至應作
J31nB269_p0702a10║如是觀。
J31nB269_p0702a11║然於心中復有六種：一念處、二正覺、三施設大
J31nB269_p0702a12║利益、四攝取法身、五不住生死涅槃、六行住淨。
J31nB269_p0702a13║化度眾生大悲為本，故先明念處。自未成佛焉
J31nB269_p0702a14║能度他，故次明正覺。自利既滿即合利他，故次
J31nB269_p0702a15║明施設大利益。猶恐滯相，故次明攝取法身。又
J31nB269_p0702a16║恐住空有，故次明不住生死涅槃。又恐執施化
J31nB269_p0702a17║跡，故次明行住淨也。以此六義別對經文，廣如
J31nB269_p0702a18║彼論避煩不敘。
J31nB269_p0702a19║金剛般若經疏論纂要刊定記會編第四卷（終）
J31nB269_p0702a20║校訛
J31nB269_p0702a21║第二紙（六行首具字，北藏作俱，楞嚴寺流通本同，誤。）第五紙（十行，二，北藏作一。）
J31nB269_p0702a22║第六紙（三行，若，北藏作苦。）第十四紙（三行，申，北藏作由。）第十八紙
J31nB269_p0702a23║（十七行，北藏脫以字。）第二十紙（八行，令，北藏作今；二十行，增，北藏作憎。）第二十
J31nB269_p0702a24║五紙（十五行，念，北藏作言。）第二十八紙（八行，北藏無心字；十四行，授，北藏作受；十
J31nB269_p0702a25║九行，北藏無所離障三字。）第三十三紙（二行，四，北藏作曰；五行，故，北藏作大，已上流通
J31nB269_p0702a26║本皆同，誤。）