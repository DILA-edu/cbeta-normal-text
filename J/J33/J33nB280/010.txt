J33nB280_p0301c01║雲外禪師語錄卷第十
J33nB280_p0301c02║書記宏道編
J33nB280_p0301c03║書問
J33nB280_p0301c04║寄雲居顓大師
J33nB280_p0301c05║曩聞法駕南來，不勝忻慰，竟以病緣未獲親炙慈光，
J33nB280_p0301c06║至今抱歉無已。展讀尊錄，真行解圓融，末世法柱也。
J33nB280_p0301c07║羡企！羡企！不肖以薄福下愚，入山隨例，秪知樵鋤糊
J33nB280_p0301c08║口，禪道不解絲毫，兀兀癡癡，隨分度日，何足為高明
J33nB280_p0301c09║齒錄哉？江西一水，澄湛無痕，正望吾師鼓起波濤，令
J33nB280_p0301c10║人人知水底有龍藏也。茲因五乳之便，聊附短函，少
J33nB280_p0301c11║伸通候之敬。走晤之緣，未知當在何日也？
J33nB280_p0301c12║復天童忞叔和尚
J33nB280_p0301c13║正渴慈音，忽飛誨墨，開函捧讀，如拜師前。莊誦語錄，
J33nB280_p0301c14║真如迦樓羅王橫身宇宙，向海底直取龍吞，豈取次
J33nB280_p0301c15║之流所能彷彿哉？不肖椎魯無似，躲懶峰頭，疥狗泥
J33nB280_p0301c16║豬，不識好惡，藜羹蔬飯，一飽便休，不知有佛有祖，況
J33nB280_p0301c17║更有所謂曠劫今時之捏目，而心意之可灰泯耶？然
J33nB280_p0301c18║秋令春行，亦見婆念之深切且拳拳。不肖操行叢林，
J33nB280_p0301c19║敢不仰體尊懷，順流東下，日親鑪韝哉？但以近有閱
J33nB280_p0301c20║藏之願未了，欲了故爾遲遲，且亦以如實親近，罔敢
J33nB280_p0301c21║或違。故天童寺裏上堂，漢王峰子聳聽，借獨菴中打
J33nB280_p0301c22║坐，太白峰下起身，拄杖與钁頭交參，禪板與茅鑟撞
J33nB280_p0301c23║額，雖云各住各位，終朝面面全同，正不敢以奔走座
J33nB280_p0301c24║前之為親近也。然事無一向，理應奔徇，化儀稍畢，前
J33nB280_p0301c25║因挈瓢笠、峭草鞋，竟趨浙矣。至於先師壬午息機既
J33nB280_p0301c26║及二載，後事諒已俱竣，冒難奔馳，且無半文之措，稍
J33nB280_p0301c27║緩亦自無妨，惟冀順時保攝，大扇古風，法雨瀰天，龍
J33nB280_p0301c28║象遍地，行將拭目以望矣。箋啟既無，筆墨復惡，篝燈
J33nB280_p0301c29║呵凍，苟簡維多，統冀恕原，曷勝瞻溯？
J33nB280_p0301c30║又
J33nB280_p0302a01║辛卯夏仲，敬領法錄手扎之教，遙知尊意實存遠見，
J33nB280_p0302a02║但彼時普說已行，既展不收，一任邪流強辨之來，不
J33nB280_p0302a03║肖亦何辭於八面酬敵也？因笑謂禪者曰：「道山普融，
J33nB280_p0302a04║紫雲辨析，正折攝二門，化道相關耳。」近以紫雲山峻，
J33nB280_p0302a05║搬運殊艱，去秋應請潭之神鼎，病屋頹垣，時荒世亂，
J33nB280_p0302a06║世人皆棄，唯我自甘，乃知萬齟千齬中，似是隱居之
J33nB280_p0302a07║地，一钁鋤雲，蕭然高臥，紛紛裨販，不見不聞，雖未知
J33nB280_p0302a08║向後如何，然在窮鬼，既今受用如此，故且以報也。老
J33nB280_p0302a09║祖近刻就正，餘弗備。
J33nB280_p0302a10║復寶華朝宗和尚
J33nB280_p0302a11║天童一別，倏隔十年，和尚龍驤霄漢，不肖屈伏淤泥，
J33nB280_p0302a12║學道無功，生逢末法。昔年草草，已鈍置於磬山；近益
J33nB280_p0302a13║灰心，惟甘填於丘壑。去冬獲讀和尚《自白》、《指迷》諸刻，
J33nB280_p0302a14║足見為法深衷，第愚意以為單刻《指迷》而《自白》便在
J33nB280_p0302a15║其中，亦可大有功於法門矣。初意圓現之來，擬即修
J33nB280_p0302a16║書奉候，而復逡巡中止者，蓋自揣其門庭灰冷，恐有
J33nB280_p0302a17║無因至前之誚。近因禪者相傳，言和尚暫聞不肖數
J33nB280_p0302a18║語一頌，便有陽山乃有此兒之嘆，欲索全稿觀之云
J33nB280_p0302a19║云。因念生居此際，有前輩大尊宿知己如是，真不減
J33nB280_p0302a20║應菴之逢大慧也，敢不盡呈醜拙以憑貶剝哉？乃蒙
J33nB280_p0302a21║不吝批詳，且謂先師尚在正知見中，而過獎不肖為
J33nB280_p0302a22║大有古人之作者。夫古今皆兒孫邊事，不肖何讓當
J33nB280_p0302a23║仁？但其一副冰銕心腸，惴惴焉惟恐墮落今時之轍，
J33nB280_p0302a24║思不惜身命以為法門出力者，其素所自信耳。今承
J33nB280_p0302a25║誨諭殷殷，敢不愈加惕勵，以報法叔和尚至公知己
J33nB280_p0302a26║之盛德哉？殘冬未獲躬謁，聊復空函，少伸問安之敬，
J33nB280_p0302a27║來春決志出山，親炙之緣或當有在也。餘不既。
J33nB280_p0302a28║上報恩琇叔和尚
J33nB280_p0302a29║即時金風體露，萬象蘇涼，恭惟報恩堂頭法叔大和
J33nB280_p0302a30║尚尊候起居多福澤。自己卯秋末拜違慈範，厥後見
J33nB280_p0302b01║時流苟陋，憤激入山，以為因循遂隊作貪名之衲子，
J33nB280_p0302b02║不若草衣木食作務行之庸僧。故於乙酉春末，木陳
J33nB280_p0302b03║和尚書來，始知先師圓逝已久。不肖是時方困苦丁
J33nB280_p0302b04║零，斷糧累日，雖聞此訃，莫可如何。且思一息尚存，先
J33nB280_p0302b05║師靈骨猶在，正不必熱忙碌碌，較形跡于一時，諒和
J33nB280_p0302b06║尚必能俯鑑其中而宥之也。匡山一住八年，漸為禪
J33nB280_p0302b07║者所誘，遂至冗煩，而孤峰靜室不可住矣。舊春為諸
J33nB280_p0302b08║檀越邀至蘄州，住一破院，兵火之餘，其難猶甚。然行
J33nB280_p0302b09║止因時，不肖已定議於中，決不草草圖安而忘法道。
J33nB280_p0302b10║微軀病質，儻不賫志而遽亡；砥礪精勤，猶恐蓋棺而
J33nB280_p0302b11║始定。以此可望證知禮足之期，太平是望。《蕪語》四冊，
J33nB280_p0302b12║呈教瓣香，掃塔來僧，自能白之。餘懷縷縷，筆何能悉？
J33nB280_p0302b13║又
J33nB280_p0302b14║靈湍歸，獲領尊翰法錄之賜，感謝已多。重蒙鼎惠遠
J33nB280_p0302b15║頒，益深愧汗，詎敢鳴謝而自貽疏外哉？惺弟遠來，具
J33nB280_p0302b16║知和尚大振頹綱，不傳之旨既已有人，而優養大雄
J33nB280_p0302b17║以作宗黨之大蔭，真足為法門慶也。不肖倔強一生，
J33nB280_p0302b18║硜硜信節，出逢亂世，苦累維多，慮深操危，惟知盡己。
J33nB280_p0302b19║舊冬應緣於菩提，今歲退埋於老祖，峰高路僻，頗遂
J33nB280_p0302b20║安居，掃塔祖庭，彌增悲感。五祖竟成裨販，舊歲嚷於
J33nB280_p0302b21║土兵，四祖房舍僅存，又為狐黨所玷。不肖不忍以鄉
J33nB280_p0302b22║愿之見，曲為藏納，書聲其罪，而復普說以救之，專人
J33nB280_p0302b23║馳獻座下，以求削正，可行可止，惟命是依。舊刻所呈，
J33nB280_p0302b24║倘有過誤，不妨嚴為檢點，細細批詳，蓋待家中子姪，
J33nB280_p0302b25║理亦宜之。鴻便再示詳音，毋𨦽玉是禱。
J33nB280_p0302b26║又
J33nB280_p0302b27║前歲祗領尊諭，仡有順流東下之懷，而老祖素緇，遮
J33nB280_p0302b28║留不放，且時方有土木之後，未果。去歲蘄黃大旱，顆
J33nB280_p0302b29║粒無收，始得脫老祖峻嶺之艱，而又為禪者推挽，著
J33nB280_p0302b30║神鼎破垣之獄。驢事未了，馬事到來，惡業所招，自作
J33nB280_p0302c01║自受，又復奚尤？唯當捍勞忍苦，行己力之應行，而忘
J33nB280_p0302c02║乎寡效之助，以少報祖宗之萬一耳。向承喚不肖同
J33nB280_p0302c03║刪定先師語錄，因取而編次之，僅得上下二卷以行。
J33nB280_p0302c04║觀其本分受用則有餘，而手眼為人則未足，宜乎其
J33nB280_p0302c05║陽山之冷如死灰也。不肖以硜硜信義，礪志自強，十
J33nB280_p0302c06║載苦心，盡翻窠臼，辦香聊定宗旨，不借祖父餘光。此
J33nB280_p0302c07║語苟非法叔和尚之前，小姪此生亦無說處，此其所
J33nB280_p0302c08║以日夜馳神而欲親晤教者也。方今唱導之師殆不
J33nB280_p0302c09║乏人，而皆各據一知一見為局量，如印印泥，遽相傳
J33nB280_p0302c10║授，林林總總，實繁有徒，不惟不肖恥之，諒和尚固恥
J33nB280_p0302c11║之久矣。故往往不惜口業，痛斥邪禪，所至輒不免於
J33nB280_p0302c12║妄庸之口，亦理勢之必然，無足怪者。瑞應之緣方周
J33nB280_p0302c13║四甲，不肖唯當佛前作禮，祝願和尚如老趙州，永與
J33nB280_p0302c14║法門整持軌範耳。不腆祝儀，敬書別副。老祖近刻呈
J33nB280_p0302c15║教，餘懷惺弟自白也。
J33nB280_p0302c16║上南澗問叔和尚
J33nB280_p0302c17║不面慈顏者十季，而瞻覲光儀未嘗少間。近聞和尚
J33nB280_p0302c18║動止萬福，人天協贊，喜何可言？澤自庚辰春假歸新
J33nB280_p0302c19║安，擬尋靜室，又以密邇俗家，往來者眾，復入匡廬，秪
J33nB280_p0302c20║期永作一枚山樵，畢此餘生履踐斯道，以期不負出
J33nB280_p0302c21║家之志而已，不謂於今復有如斯禍及也。既徇世緣，
J33nB280_p0302c22║敢忘所自哉？瓣香掃塔，聊表寸衷，而先師靈龕儼然
J33nB280_p0302c23║常在，正不敢以形跡之喧寂為先師之孝違，諒和尚
J33nB280_p0302c24║必有以原其中而宥之也。《蕪語》四冊呈削，餘不悉。
J33nB280_p0302c25║與友人
J33nB280_p0302c26║峭冷孤寒，聞足音良喜，況久別故人，突然涌至，擁爐
J33nB280_p0302c27║酌茗，抵掌論心，其快幸當何如哉？足下聰明好學，但
J33nB280_p0302c28║可惜向見解文字著倒，埋沒卻幾十年好光景耳。不
J33nB280_p0302c29║見南泉道：「黃梅五百人，箇箇盡會佛法，唯有盧行者
J33nB280_p0302c30║不會佛法，只會其道，所以得他衣缽。」試問足下，佛法
J33nB280_p0303a01║與道相去幾何？而得失迥異有如此者。今時學道人，
J33nB280_p0303a02║無論若禪若教，只要口裏會說，筆下會寫，聰明伶俐，
J33nB280_p0303a03║舉了便會，將去向無智人前裝模作樣，縱然說得盛
J33nB280_p0303a04║水不漏，唬騙得官民皈信，名聞轟天，爭奈源頭不清，
J33nB280_p0303a05║盡成幻業，有損無益耳。足下雖是他家種草，卻不甘
J33nB280_p0303a06║向遮裏埋身，此山僧之所以一見而深敬之也。惟願
J33nB280_p0303a07║足下棄捨見聞，單單向那要會不能會、要了不能了
J33nB280_p0303a08║處挨拶，兀兀如愚，世人盡不識足下，足下亦不要識
J33nB280_p0303a09║世人。雖然到此，切莫便休，更加挨拶，逼到箇計窮力
J33nB280_p0303a10║盡，大地春回，不論悟徹而自了。然正不妨向一毛頭
J33nB280_p0303a11║上翻過身來，向一切毛頭上東涌西沒、南涌北沒，放
J33nB280_p0303a12║大光明遍照恒沙國土，其中眾生不覺不知同成正
J33nB280_p0303a13║覺者，便是這箇消息也。公其勉旃，母孤我望。
J33nB280_p0303a14║復達道者
J33nB280_p0303a15║昨承專使遠致手教，以陳茶見惠，知仁兄之愛弟者
J33nB280_p0303a16║至矣，不知何日得復與吾兄同看匡山頂上雲也。承
J33nB280_p0303a17║論寄某之語似太直，理則誠然。然直口直腸，固其性
J33nB280_p0303a18║近，且跛駑之骨，若不痛與鞭笞，則永無可救之日，怪
J33nB280_p0303a19║惱非所顧也。近有竊議弟者，謂喜則拍手笑呵呵，怒
J33nB280_p0303a20║則罵人無處躲。弟聞而續之曰：「明明不是我瞞人，卻
J33nB280_p0303a21║是諸人要瞞我。」聞者皆為絕倒。吾兄試聽之笑否？
J33nB280_p0303a22║復骨嚴大師
J33nB280_p0303a23║己丑冬，惺弟遠來，知賢弟誕膺子印于報恩法叔處，
J33nB280_p0303a24║深喜事同一家，陽山得以有賴，未遑修候，歉也何如？
J33nB280_p0303a25║先師寂世以來，劣兄曾未躬來料理者，蓋亦知空行
J33nB280_p0303a26║之無益，且知此山之無吉地，而冀擇其良於所寓之
J33nB280_p0303a27║道場焉！然後奉迎靈骨以閟，亦化儀之一端耳！無奈
J33nB280_p0303a28║世亂年荒，緣微福薄，悠悠此中，誰堪告語？項上銕枷，
J33nB280_p0303a29║不知何時可脫？惟當與賢弟輩日夜優游，慎思所難，
J33nB280_p0303a30║而必期不負出家之志，則艱難齟齬中又足以自驗
J33nB280_p0303b01║其志力者，在師承云乎哉！北松兄不敢致書，以空函
J33nB280_p0303b02║屢寄為歉，蓋磬山、陽山亦不暇書，賢弟其以此意謹
J33nB280_p0303b03║致意足矣！餘懷近況，惺弟自能詳述，不盡。
J33nB280_p0303b04║復冰心大師
J33nB280_p0303b05║前歲靈湍返接手教并先師靈像，感謝維多，天涯兄
J33nB280_p0303b06║弟開緘宛見顏色矣！至若諄諄勸止彈斥妄庸之囑，
J33nB280_p0303b07║猶感賢弟相為之懷，劣兄豈不知末法時識痛癢者
J33nB280_p0303b08║絕少，而同流合污亦足以騰名譽而鬧門庭哉？蓋深
J33nB280_p0303b09║鑑草草承當之害、紛紛付受之欺，銕面琤琤，不辭怨
J33nB280_p0303b10║恨，寧使此生遭謗吠于妄庸，而必使天下後世之具
J33nB280_p0303b11║眼英賢共餘斯警，破體面之籬籓、裂欺罔之妄習，則
J33nB280_p0303b12║愚雖身填溝壑、蹈湯赴火而無負於法門矣！賢弟其
J33nB280_p0303b13║能諒之乎？餘懷縷縷，筆何能悉？
J33nB280_p0303b14║寄不退大師
J33nB280_p0303b15║神交已久，消息未通。昨承法兄遣尊侍至山，備悉近
J33nB280_p0303b16║況，誠高出今時傑作。且聞出語相知，深搔著小弟癢
J33nB280_p0303b17║處。弟因笑曰：「退老近時傳聞之語不若如斯，意者近
J33nB280_p0303b18║來更有新得超師之見耶？不然，何其能知神鼎之深
J33nB280_p0303b19║如此也？」昔仰山謂：「東寺師叔若在，慧寂不至寂寥。」今
J33nB280_p0303b20║海內宗師如麻似粟，盡皆各向一知一見開門，小弟
J33nB280_p0303b21║每懷絕無知己之嘆。不意復有法兄見透此關，即小
J33nB280_p0303b22║弟為不寂寥矣。快幸！快幸！但以初住破院，房舍全稀，
J33nB280_p0303b23║不敢遽迎法駕。倘吾兄念知己之殊艱，脫略于禮數
J33nB280_p0303b24║之外，而曳杖光顧，俾晚學得沾法潤，莫大之願也。時
J33nB280_p0303b25║寒，伏惟為道為眾生珍愛是望。便中草草，不盡欲言。
J33nB280_p0303b26║寄毛進士含侯
J33nB280_p0303b27║高軒過我峰頭，直令紫雲生色。惜敘闊分岐，促於一
J33nB280_p0303b28║日，未罄鄙懷耳。山僧，山林野人也，于世稱譏毀譽，漠
J33nB280_p0303b29║然無所動於其心，獨於壞法邪魔坑人慧命者，惡之
J33nB280_p0303b30║如糞。蓋護法之誠，不期然而然也。夫為臣合忠，為子
J33nB280_p0303c01║合孝，為僧合護正摧邪，同一道也。孔子不惡不仁，而
J33nB280_p0303c02║深惡鄉愿；大士不惡屠兒魁膾，而惡外道相似之善
J33nB280_p0303c03║者，皆聖賢大公至正之道也。夫道本於誠明，誠至則
J33nB280_p0303c04║與天地通，明極則與正體合，此儒釋入道之正途也。
J33nB280_p0303c05║今乃妄認轉動知覺為本性，空見斷滅為真心，以怪
J33nB280_p0303c06║以邪而盜名欺世，使彼善根浮小之流一味苟認，而
J33nB280_p0303c07║自足自是，強習言鋒，亦將謂天下知識皆如是，而不
J33nB280_p0303c08║復信有至誠明悟之道。不惟大公至正之道蕩然，而
J33nB280_p0303c09║真參實悟之途亦不復知之矣，況復望其能誠明摻
J33nB280_p0303c10║守而播揚大教耶？此山僧之所以痛斥邪流，不容混
J33nB280_p0303c11║濫，以佛法作人情也。昨見令親道及居士，深知山僧
J33nB280_p0303c12║存心在道，公正不苟，非高明正大之士，安能一白其
J33nB280_p0303c13║衷之如此耶？願居士不忘佛囑，居鄉治國，悉以大公
J33nB280_p0303c14║至正之道開導於人，俾不絕如線之道脈不斷，則勝
J33nB280_p0303c15║於恒沙七寶布施也。
J33nB280_p0303c16║復蘄州守包居士
J33nB280_p0303c17║禪者歸，獲讀來諭，深喜護法中之有知己也，欣羨欣
J33nB280_p0303c18║羨。第所云「念起即覺，隨覺隨消」者，乃教乘方便耳，非
J33nB280_p0303c19║實際本地工夫也。覺與未覺既打作兩橛，而欲工夫
J33nB280_p0303c20║純熟到徹底無疑之地，不亦難乎？不見古人道：纔與
J33nB280_p0303c21║麼便不與麼，是句亦鏟、非句亦鏟，自然轉轆轆地、自
J33nB280_p0303c22║然目前露裸裸地、飽齁齁地。卻物為上、逐物為下，瞥
J33nB280_p0303c23║起情塵早落地上，而況卜度思惟乎？直饒念覺兩忘，
J33nB280_p0303c24║猶是金鎖玄關之難。今時負大名望善知識，十有五
J33nB280_p0303c25║雙向者裏坐住，舒機發用，困躓中途，又爭怪得居士
J33nB280_p0303c26║乎？末後又云：「覺無可得，何況未覺？」請山僧下一轉語。
J33nB280_p0303c27║山僧不須移易絲毫，便道：「快些洗腳上船，切莫貪程
J33nB280_p0303c28║蹉路。」居士能于語下打破漆桶，便當慶快平生，相見
J33nB280_p0303c29║已竟；如或覺明未化，不妨撥冗來山，劇談數日，洗盡
J33nB280_p0303c30║見纏，然後向塵勞海裏、仕宦途中，塵塵獨露，調伏眾
J33nB280_p0304a01║生，俾未聞者聞、未信者信，其快樂當何如也？
J33nB280_p0304a02║復韓奕伯居士（湘陰縣令）
J33nB280_p0304a03║春初接手教，知老仁台雖日坐政事旁午中，而此衷
J33nB280_p0304a04║固熙怡閒適，不煩心慮也，即此便是孔顏樂處。不意
J33nB280_p0304a05║老仁台早以見及于此，山僧更擬俟尊冗閑暇時與
J33nB280_p0304a06║之深談密究，以發揮人人本地風光、天地未判景象。
J33nB280_p0304a07║不意太尊翁居士遽爾歸真，百姓如喪考妣，蕞爾小
J33nB280_p0304a08║邑將不足以稅大駕，意者明公天所獨厚，不欲以黼
J33nB280_p0304a09║黻朝著之材而陸沉于邊鄙小邑耶？山僧忝在相知，
J33nB280_p0304a10║理宜恭吊，第自去髮以來未行此理，特命堂中禪者
J33nB280_p0304a11║四人持短偈香燭為吊，焚告尊翁之靈。蓋吾儕方外
J33nB280_p0304a12║之人，數句淡話雖不能如世人情往會悲、文來引泣，
J33nB280_p0304a13║而開廓性天之表亦有悠致也。每念仁台弘護祖庭
J33nB280_p0304a14║之德，宿書山頌一首九章以表鳴謝之意，因并致之
J33nB280_p0304a15║舊刻二冊呈覽，快晤之緣有無難必，臨書無任神馳。
J33nB280_p0304a16║復朱子昭居士
J33nB280_p0304a17║承諭：遭逢奇數，行止支離，上乘玅義，于乎前世因緣
J33nB280_p0304a18║者固然，還知亙古亙今秪是一箇朱子昭，更無別人
J33nB280_p0304a19║麼？至若老生腐儒輩，不聞禪之一字者，誰家甕裏無
J33nB280_p0304a20║明月？野鶴家鵝志自殊耳。又謂：人身難得云云。山僧
J33nB280_p0304a21║敢道：自把㼾磚空裏擲，必端打著自家頭。閻羅老子
J33nB280_p0304a22║只是當人善善惡惡之心，若能向已起未起之際猛
J33nB280_p0304a23║地一跳，跳出青天白日之下，豈不慶快平生？又云：天
J33nB280_p0304a24║大餅從何方咬起？不知居士即今在餅內耶？餅外耶？
J33nB280_p0304a25║若在餅外，則橫吞直吐何難？若在內，則渾身已為蓋
J33nB280_p0304a26║覆矣，何更問咬起處乎？若是箇大力量漢，向遮裏一
J33nB280_p0304a27║劃兩開，現出三頭六臂，莫道閻羅老子，即真佛現前
J33nB280_p0304a28║亦須趁出門外，然後方知山僧即汝、汝即十方，縱橫
J33nB280_p0304a29║玅用，自在自由。更若遲疑，也須退步覷破自己腳跟
J33nB280_p0304a30║始得，莫言不道。
J33nB280_p0304b01║復徐翥鶤居士
J33nB280_p0304b02║當茲炊桂煮玉之年，而鼎貺特頒寒谷，非有宿因，斯
J33nB280_p0304b03║緣替矣。展讀扇頭佳句及翰教所云，足見居士才高
J33nB280_p0304b04║信確，但于此事未下手耳。猶龍子曰：「上士聞道，勤而
J33nB280_p0304b05║行之；中士聞道，若存若亡；下士聞道，大笑之，不笑不
J33nB280_p0304b06║足以為道。」使道而人人可信，則其為道也淺矣。惟除
J33nB280_p0304b07║一乘道種、宿佩信根，決不肯以無價之寶而埋於陰
J33nB280_p0304b08║入之坑，與四生六道同其流浪也。短偈次韻，鞭影聊
J33nB280_p0304b09║揮，以居士知信此宗，不敢以門外漢相待耳。
J33nB280_p0304b10║復深慧酆友芝居士
J33nB280_p0304b11║別後想履道如常，見手書果如所料也。喜慰！喜慰！然
J33nB280_p0304b12║學道之要，唯專與恒。專則歸憑情一，而定力易成；恒
J33nB280_p0304b13║則正念堅凝，而煩惑不撓。所以古人道：「百千法門，同
J33nB280_p0304b14║歸方寸；恒沙玅德，總在心源。」一切戒定慧門，皆具足
J33nB280_p0304b15║于一心。心若不通，與法為礙。意輪走作，見性何時？古
J33nB280_p0304b16║今不出於剎那，罪業皆由於妄念。來書所述，皆意下
J33nB280_p0304b17║丹青，本無所有。但二六時中，抖搜精神，看這生死罪
J33nB280_p0304b18║業，從何處起？能作此觀底，又是阿誰？正恁麼時，要會
J33nB280_p0304b19║不得會，要歇歇不甘，肚裏煩悶、七上八下時，正是好
J33nB280_p0304b20║消息。驀然於思慮不及處，打破漆桶，受用不盡也。
J33nB280_p0304b21║復吳師半居士
J33nB280_p0304b22║便手教知居士雖客隱漢濱，已棲心於禪悅，狐禪淺
J33nB280_p0304b23║見不能惑，富貴利欲不能移，居然在世出世也。世間
J33nB280_p0304b24║英偉不少，以不知真我常樂之在是。骨清者，取性詩
J33nB280_p0304b25║酒而自傲；氣濁者，溺情利欲以迷神，而不知其自昧
J33nB280_p0304b26║者也。孰有如居士之正信卓然，混塵勞而不滓者乎？
J33nB280_p0304b27║第未詳今來履踐道況何似？能于千酬萬應時，腳跟
J33nB280_p0304b28║下洞然迥照，心不奔逸否？能於寤時、寐時、坐禪時、緣
J33nB280_p0304b29║境時，一如無隔否？還覽一切宗教淺深藥病，盡識得
J33nB280_p0304b30║透，不落情解否？學道若不如是等體驗工夫，鮮有不
J33nB280_p0304c01║墮於想當參、解當悟，而生死關頭終不得力者，願居
J33nB280_p0304c02║士勉之。承索法名，因道號之義而曰宏心，復為無住
J33nB280_p0304c03║之說以贈之。至於開示法語，不敢遽詳者，以未知踐
J33nB280_p0304c04║履之悉，恐藥病誤投，反憎禪病。俟公顧我荒林，當與
J33nB280_p0304c05║思談岐曲，是所望也。餘不盡。
J33nB280_p0304c06║寄器外禪人
J33nB280_p0304c07║印宣來，大承供養，謝謝。但既是佛法中人，即其報之
J33nB280_p0304c08║也，亦宜以佛法相勉礪，始不孤禪人為道之誠耳。禪
J33nB280_p0304c09║人既見作家二十年來。念念以本分事密自鞭策，非
J33nB280_p0304c10║實有過人骨力者不能，未審今來履踐道況何若？大
J33nB280_p0304c11║抵今時做工夫人有二種病，不在義理思惟上走作，
J33nB280_p0304c12║便在自性無事上因循。其得入後亦有二種病：一者、
J33nB280_p0304c13║以本分為窠臼而草草承當，謂之覿面全提，不涉理
J33nB280_p0304c14║路；二者、穿鑿配當古人公案，引得一切人弄業識，自
J33nB280_p0304c15║是非他，更不求餘。禪人若能如此二語，如過蠱毒之
J33nB280_p0304c16║鄉，水也不霑他一滴，致心一處念念提撕打脫，業識
J33nB280_p0304c17║根元豁爾現前，如十字街頭撞著親爺相似，更不疑
J33nB280_p0304c18║惑，是則不離五障身，成就大丈夫第一希有事，顧不
J33nB280_p0304c19║偉歟？神鼎當遙寄三十大棒，為禪人作罷參齋供也。
J33nB280_p0304c20║勉之！勉之！
J33nB280_p0304c21║復張迪公居士
J33nB280_p0304c22║募僧返，接翰教詩扇及般若頌之寄，隨喜讀之，深喜
J33nB280_p0304c23║般若門中又得一員法將矣，快慰何言！第細玩之，似
J33nB280_p0304c24║乎正眼未大圓明，即緩刻亦自無傷。居士既自信為
J33nB280_p0304c25║參禪有省，而仍有拖死屍無自由之見，生死有無既
J33nB280_p0304c26║打作兩橛，不知當時省悟者何耶？意者聰明學識邊
J33nB280_p0304c27║事，妄為流俗師僧輩瞎相印許所誤也。居士既以山
J33nB280_p0304c28║僧為善友，修書錄頌求證，雖未面晤，以法為親，山僧
J33nB280_p0304c29║更不留情直言砥礪者，亦以居士至誠不忍相負也。
J33nB280_p0304c30║況無聞為山僧五世祖，觀其接笑巖機緣，不忝從上
J33nB280_p0305a01║作略，而此頌與昔年見夢說錄皆如珠著泥，不及冶
J33nB280_p0305a02║父川之金剛百頌，是亦可疑也，況高和又其次者耶？
J33nB280_p0305a03║居士而欲通教乘，當訪一高明碩德講師，潛心至意
J33nB280_p0305a04║與之參詳徹法源底，然後著述接人未晚。若痛念生
J33nB280_p0305a05║死事大、業識纏綿，不是一知半解能了，須是擇一無
J33nB280_p0305a06║窠臼與人坐、無岐路與人行底本分宗師，棄生拼死
J33nB280_p0305a07║與之撕捱，五色線斷，觸目皆如，到這裏方可煆煉。若
J33nB280_p0305a08║論向上宗乘，猶在三千里外，不知居士作何棲泊也？
J33nB280_p0305a09║若只好奇勝、博虛名，亦何必就證於無情之神鼎而
J33nB280_p0305a10║後刻為哉？願居士勉之。弗備。
J33nB280_p0305a11║寄劉伯前居士
J33nB280_p0305a12║丐士歸自貴縣，備述大檀護居士以青年名士，懶於
J33nB280_p0305a13║做官而留心至道，能令我躍然喜也。天地至遠而起
J33nB280_p0305a14║於情，宇宙至大而納於性，性情之在物，常然宛然，探
J33nB280_p0305a15║之不得、決之不絕，天地有窮、性靈不竭，五趣迭改、情
J33nB280_p0305a16║累不釋，能具爍迦羅眼、轉情識為真際者幾何人哉？
J33nB280_p0305a17║願居士勉之。然既有志於向上宗乘，第一不可急求
J33nB280_p0305a18║解會，會得愈玅，去道愈遙；第二不可因循含緩，含緩
J33nB280_p0305a19║則易墮於無事甲中而難入。但時時抖搜精神，看我
J33nB280_p0305a20║這日用千酬萬應的是箇什麼？忽然睡著，向何處著
J33nB280_p0305a21║落？眼眨眨地、心悶悶地，會不去時，正是好消息到遮
J33nB280_p0305a22║裏，欲罷不能、欲進不得，更加逼拶，忽然打破漆桶，方
J33nB280_p0305a23║知不出戶庭而身遍十方世界也。勉之。
J33nB280_p0305a24║寄居士
J33nB280_p0305a25║聞居士為病所困，今小愈，未審於病中稍獲相應否？
J33nB280_p0305a26║請試觀病從業起、業從心起，心源無起，病業何然？如
J33nB280_p0305a27║是則受病者了不可得、能病者亦不可得，病與不病
J33nB280_p0305a28║既不可得、知與不知亦復強名，如斯著眼，則盡十方
J33nB280_p0305a29║界都在居士一病收攝無餘，又何有古今、凡聖、是非、
J33nB280_p0305a30║得失、生死等得來？但請如此操守，便是一帖清涼散
J33nB280_p0305b01║也。勉之！勉之！丈夫漢唯此一著是喫緊，餘俱無益耳。
J33nB280_p0305b02║復劉千里居士
J33nB280_p0305b03║獲讀手教，言言諦實，意氣超然，非不昧般若正因者，
J33nB280_p0305b04║疇能爾耶？蓋時際虛浮，根微志劣，若僧若俗，名為向
J33nB280_p0305b05║道，其實走名，不過剽竊宗乘相似之吐餘，以滋學識、
J33nB280_p0305b06║衒愚迷而已矣。孰有如居士之真切，以性命大事為
J33nB280_p0305b07║務者乎？真火中蓮花也。山僧誠羨之重之，第恐貪途
J33nB280_p0305b08║程而蹉卻腳跟耳。惟願居士掃清搕𢶍，單單向那欲
J33nB280_p0305b09║思思不得處著倒，念茲在茲，便是一部緊要語錄，更
J33nB280_p0305b10║不必山僧語錄及諸宗手眼方便也。夫語錄之設，無
J33nB280_p0305b11║非一時看孔著楔之談，發揚箇眼而已。箇眼未圓，處
J33nB280_p0305b12║處皆銀山銕壁，更求方便，萬里白雲。如或覺明未化，
J33nB280_p0305b13║識浪難澄，二六時中只須單提一口金剛王寶劍，逢
J33nB280_p0305b14║有殺有、逢無殺無，自他凡聖、是非得失到來便殺，殺
J33nB280_p0305b15║到箇蹤跡不存、見聞俱泯，方可與山僧木上座相見，
J33nB280_p0305b16║方好道自己便是一口寶劍也。雖然，到此切莫便休，
J33nB280_p0305b17║正好翻過身來，向葛藤堆裏坐斷報化佛頭，鬼窟魔
J33nB280_p0305b18║宮敲枷打鎖，未為分外。何以故？不是英靈多傑骨，丈
J33nB280_p0305b19║夫標致合如斯。
J33nB280_p0305b20║又
J33nB280_p0305b21║翰教領悉，具知信力稍充，但可惜向見解中著倒，埋
J33nB280_p0305b22║沒卻如許光陰耳。既云唯憑一口寶劍，又豈有提起
J33nB280_p0305b23║似有、放下似無等鉛刀解會耶？貧衲於此為發一笑，
J33nB280_p0305b24║這一笑須二十年。又云生滅心和入不生滅及煩惱
J33nB280_p0305b25║無根蔕等一段說話，復惟一笑，亦須二十年。至云只
J33nB280_p0305b26║待桶箍落地、扇子跳天等語，亦與笑二十年。三笑共
J33nB280_p0305b27║六十年，為復笑居士之被聰明瞞過而強說道理耶？
J33nB280_p0305b28║為復笑大乘經義耶？為或笑山僧自己耶？抑將作機
J33nB280_p0305b29║鋒解會而渾侖吞卻耶？抑或都無交涉？為復別有道
J33nB280_p0305b30║理？居士於此試定當看。若能直下放捨身命，則東西
J33nB280_p0305c01║合掌、南北波翻，山僧即汝、汝即山僧，十方三世即汝、
J33nB280_p0305c02║汝即十方三世，恁麼始得半提，猶是明前不明後底
J33nB280_p0305c03║漢子，況不其然。縱使將佛祖言教玄解得盛水不漏、
J33nB280_p0305c04║安禪入定，經百千年種種安排，徒增困躓，要與此事
J33nB280_p0305c05║相應，何異南轅北轍哉？居士勿嫌瞑眩，奮迅力行，庶
J33nB280_p0305c06║不負山僧法門之望耳。
J33nB280_p0305c07║又
J33nB280_p0305c08║一別五閱月矣，歲序如流，生死事大，志士之所必為
J33nB280_p0305c09║而愚人之所必哂者也。請試回觀四十年來文革學
J33nB280_p0305c10║問、道理功名、榮枯得失，轉盻成空，但有妄報之假名，
J33nB280_p0305c11║了無實用之可得，何不猛與一筆勾下，尋取未到劉
J33nB280_p0305c12║家投胎前一段真實人體乎？若果有此志，不須外求
J33nB280_p0305c13║解會，只二六時中將箇死字頓在眉睫間，如在大火
J33nB280_p0305c14║聚中求出相似，管取真疑頓發，別是一番乾坤。若不
J33nB280_p0305c15║如此苦心切志，不免識情潛動而不知卜度思惟，如
J33nB280_p0305c16║猜謎一般，縱然猜得著，與居士本分上了無交涉，況
J33nB280_p0305c17║十猜九不中者耶？願居士棄捨所能，單刀直入，挨蹤
J33nB280_p0305c18║描跡，微思搜尋，搜尋到失腳蹋倒時，正好來喫山僧
J33nB280_p0305c19║手中棒耳。何以故？白雲盡處是青山，行人更在青山
J33nB280_p0305c20║外。咄！
J33nB280_p0305c21║又
J33nB280_p0305c22║佛法貴在行持，不取一期口辨，此古語也。今賢契能
J33nB280_p0305c23║力行之，慰幸莫甚矣。大丈夫既有志於宗乘，不是隨
J33nB280_p0305c24║群逐隊，直須拶入靈源；不是己身是務，必須普導群
J33nB280_p0305c25║機。以眾生慧命為己任，不亦重乎？盡未劫而不厭，不
J33nB280_p0305c26║亦遠乎？若只將如來言教回為己解，自矜自足者，非
J33nB280_p0305c27║真菩薩也。
J33nB280_p0305c28║又
J33nB280_p0305c29║師子捉象全力，捉兔亦用全力，一勺冰清，一海水亦
J33nB280_p0305c30║清，此皆戒人忽細而趨大，重理而輕事也。廓落若能
J33nB280_p0306a01║全身拶入，則道力日深，世念自淡，久久不著排遣，自
J33nB280_p0306a02║能行人所不能行、忍人所不能忍，誠中著外，不期人
J33nB280_p0306a03║信而人自信之，正不在慕高而顯奇也。若見世人可
J33nB280_p0306a04║厭，我能我高處，皆是大病，見有清淨性可依止亦病，
J33nB280_p0306a05║見無性無物亦病，但鎔治表裏心盡即得。
J33nB280_p0306a06║又
J33nB280_p0306a07║禪者遠迎，正值青黃不接之際，數米而炊，豈有為法
J33nB280_p0306a08║而出之人，既展便收，已進復退之理乎？雖貴方之信
J33nB280_p0306a09║慕者殷，而道場之堪寓者少，千里如力求所至，自不
J33nB280_p0306a10║憚跋踄之勞，如其軟煖自足，雖吐沫日濡無益也。接
J33nB280_p0306a11║書及所答神鼎十二問，知吾徒通身是病而不知，故
J33nB280_p0306a12║令侍者錄神鼎十二語以見寄，幸細心參詳，不可草
J33nB280_p0306a13║草會去也。若果真脫盡貼肉汗衫底人，他自知時，明
J33nB280_p0306a14║與不明是兩頭語，千里所答正是依他作解，障自悟
J33nB280_p0306a15║門。可見措大家空讀萬卷書，問著自己家裏事，便東
J33nB280_p0306a16║撈西摸，認影迷頭，何時是了？不見古人道：「若欲擔荷
J33nB280_p0306a17║此事，直須高高山頂立，深深海底行，若閨閤中物捨
J33nB280_p0306a18║不得，即為滲漏。」山僧不惜口業，更為下箇註腳。閨閤
J33nB280_p0306a19║中物，則是千里半生精神，自矜自負底文章，博學身
J33nB280_p0306a20║世功名，及學道以來，說迷說悟，說性說心，論玄論玅，
J33nB280_p0306a21║論賓論主等，一切理障事障皆是也。高高山頂立，深
J33nB280_p0306a22║深海底行者，即是一箇劉千里，更無絲毫能所解會
J33nB280_p0306a23║者是也。年紀到這時節，平生所學所為、所得所悟，那
J33nB280_p0306a24║裏是真實受用，而更論說閑話過日乎？千里勉之，願
J33nB280_p0306a25║千里蕩盡能所我慢之見，拶到法法平等之時，有何
J33nB280_p0306a26║了悟之可重？有何迷昧之可輕？有何奇特之可異？有
J33nB280_p0306a27║何世態之可離？自然起無緣慈，運平等悲，狂緣化導，
J33nB280_p0306a28║無我無能，曲順機宜，寂鑑不二，方不負數載參隨之
J33nB280_p0306a29║苦心也。若夫見讚而喜，聞謗而嫌，則非大光照物也
J33nB280_p0306a30║明矣。千里既有法子之稱，若不苦口痛責，則山僧亦
J33nB280_p0306b01║有過矣。知之。
J33nB280_p0306b02║寄張長人居士
J33nB280_p0306b03║丈夫氣宇吞空，何可因循悠忽，與擾擾群生同受生
J33nB280_p0306b04║死輪迴之苦。願居士奮起新鮮志氣，向難行難入處
J33nB280_p0306b05║砥礪，將起未起時著眼，何有一彈指頃，非是上上善
J33nB280_p0306b06║因，無一芥子許地，非是捨身命處。以此砥行，何行不
J33nB280_p0306b07║真，以此利生，何生不度。如或未能直入此門，則只與
J33nB280_p0306b08║麼精勤去垢，亦非分外。何以故，譬如虛空，雖欲外之，
J33nB280_p0306b09║不可得也。
J33nB280_p0306b10║又
J33nB280_p0306b11║得手書，能於兵中病中正念朗耀，甚慰我衷。不必更
J33nB280_p0306b12║問如何若何，但須只向欲起未起之際，一刀兩斷，便
J33nB280_p0306b13║覺慶快平生。翻過身來，東湧西沒，南湧北沒，拈一莖
J33nB280_p0306b14║草作丈六金身用，將丈六金身作一莖草用，不為分
J33nB280_p0306b15║外。如或根思遲鈍，且向舊時本參話上著倒，切勿思
J33nB280_p0306b16║惟卜度之為囑耳。
J33nB280_p0306b17║又
J33nB280_p0306b18║大丈夫漢決定不畏難而就易，決定不隨人腳跟，而
J33nB280_p0306b19║況肯隨緣流浪乎？然當其未到卒地斷、爆地折時，不
J33nB280_p0306b20║遇咬豬狗手腳、弗惜惡辣面皮，煆煉到灑落自在、無
J33nB280_p0306b21║疑無礙之地，則日久因循，乍冷乍熱，幾番自作主宰，
J33nB280_p0306b22║未久終沒奈何，直饒到灑落田地，尚未夢見師家門
J33nB280_p0306b23║頭戶底在。不見張無盡初見東林，總幾被平實坑子
J33nB280_p0306b24║活埋不得，兜率悅一番激礪，焉能直透牢關？後至真
J33nB280_p0306b25║淨文處，大用一提，依然茫無著落，須知此事大不容
J33nB280_p0306b26║易也。長人居士非所謂丈夫漢子者耶？乃甘心因循，
J33nB280_p0306b27║隨情恍惚，倘遇一枚瞎眼漢，將條斷貫繩穿，向無事
J33nB280_p0306b28║甲裏死水浸殺定也。道友中有血性者如長人，真不
J33nB280_p0306b29║易得，山僧知而不言，僅以世諦往來，得不有辜於長
J33nB280_p0306b30║人之知我哉？欲與長人言者無窮，但紙盡耳。山刻數
J33nB280_p0306c01║種寄覽，幸細心體閱，此中大有相為處也。
J33nB280_p0306c02║又
J33nB280_p0306c03║山僧自離蘄廣，駐錫神鼎，雖破屋淋漓，饘粥不繼，曾
J33nB280_p0306c04║不足以少動予憂。惟是人根浮薄，道眼昏迷，憂之在
J33nB280_p0306c05║心，苦不可言。縱有走上走下禪和，不肯向省力處做
J33nB280_p0306c06║工夫，卻強作主宰，唼狐涎作活計，被山僧全體作用
J33nB280_p0306c07║大棒打這臭死奴，罵遮屎面孔，遠近驚疑，奪之愈峻，
J33nB280_p0306c08║執之愈深，可奈何哉！總若如此，如何參得神鼎禪？每
J33nB280_p0306c09║念蘄廣數年淘汰，惟千里與長人頗為全身放下做
J33nB280_p0306c10║工夫，而千里方如貧人忽得寶珠，矜異自足，而不知
J33nB280_p0306c11║其分外也。今來見其道念更切，而所答神鼎十二問
J33nB280_p0306c12║通身是病，路遠難於面詳，故不惜痛下鉗錘以復之。
J33nB280_p0306c13║長人試取一看，恐一劑能脫二人沉痾，未可知也。然
J33nB280_p0306c14║長人質朴近道，偷心已死卻十有八九，只欠當陽一
J33nB280_p0306c15║擲爾。今時學道人除卻心思口說，便茫無著落，殊不
J33nB280_p0306c16║知此無著落處正是當人穩坐家庭時節。既坐家庭，
J33nB280_p0306c17║則一切作為皆是心不可思、口不可說的大解脫門
J33nB280_p0306c18║處，更有若凡若聖、若悟若迷、世出世等一切法耶？雖
J33nB280_p0306c19║然，即遮無思議，亦須指向他方世界，然後隨順世緣，
J33nB280_p0306c20║號令凡聖，皆是我心之常分耳。到遮裏，方與開口也
J33nB280_p0306c21║打、不開口也打話相應，不若今時杜撰禪師隨語生
J33nB280_p0306c22║解、痛下名言者所能湊泊也。長人勉之。
J33nB280_p0306c23║復張一生居士
J33nB280_p0306c24║讀來札，知居士於病冗中不昧正念，喜慰！喜慰！但所
J33nB280_p0306c25║云「凡百綢錯都非本領而生厭苦」者，此固學道人初
J33nB280_p0306c26║心通病，第未審居士以何為本領耳？學道若不經惡
J33nB280_p0306c27║逆境緣烹煉，終是照覺不出，雖云毫無進步，不妨舉
J33nB280_p0306c28║覺分明。若有能覺、所覺之異，則有覺痛、痛覺之殊；若
J33nB280_p0306c29║能虛照無緣，則病業與身俱如雲影矣。病與不病既
J33nB280_p0306c30║不可得，而知搜討無落處者誰乎？何不并那怕落空
J33nB280_p0307a01║底亦空，即此空亦不可得？如是，則十方世界廓落目
J33nB280_p0307a02║前，藥罐爐邊超凡入聖。雖然如是，後日相見，若守此
J33nB280_p0307a03║作解，一棒打折汝腰，莫言不道。
J33nB280_p0307a04║又
J33nB280_p0307a05║禪者冒暑遠迎，足見賢契輩信心真切，但神鼎一時
J33nB280_p0307a06║不能撒手，且其地僻山深，似非老祖菩提之可及，不
J33nB280_p0307a07║大不小，可暫可長。今來狐鼠望風歸，正俟年熟世平，
J33nB280_p0307a08║料理就緒，移風易俗，未可知也。但所慮者，一生雖於
J33nB280_p0307a09║此道有望見處，而理不勝情，苟未向天真未判已前
J33nB280_p0307a10║迎刃而解，并解亦忘，鮮有不為情識所推移者，惟願
J33nB280_p0307a11║一生勉之。玄沙云：「今時人不悟箇中道理相，自涉塵
J33nB280_p0307a12║涉事，頭頭羈絆。縱悟，則塵境紛紜，名相不實，一生雖
J33nB280_p0307a13║數年聚首，而實未到卒地折、爆地斷，不免坐在無為
J33nB280_p0307a14║無事蘊界中。臘月三十到來，恐卒著手腳不便，天地
J33nB280_p0307a15║如幻，百年如夢，更有什麼心情閑處用？」古人所謂：此
J33nB280_p0307a16║身不向今生度，更向何生度此身？好言語，只恐一生
J33nB280_p0307a17║錯會耳。如今一彈指悟去，萬劫千生只如是，如是二
J33nB280_p0307a18║字不得動著，動著打折汝驢腰。一生還會麼？遮裏會
J33nB280_p0307a19║去，五年指示，了無實義。雖無實義，法法全該，非是強
J33nB280_p0307a20║為，法如是故。如或未能全提得去，仍須看山僧所示
J33nB280_p0307a21║開口也打、不開口也打話，二六時中緊著精神，不得
J33nB280_p0307a22║絲毫走作，稍有依通解會現前，急忙掃向他方世界。
J33nB280_p0307a23║如是廝挨將去，自然六窗虛靜，萬慮安閑，事事頭頭
J33nB280_p0307a24║省無限力，省無限力處便是得力時也。相晤之期，未
J33nB280_p0307a25║知何日？不辭縷縷。
J33nB280_p0307a26║寄金正希太史（府壬午二月）
J33nB280_p0307a27║前冬久擾香積，別後又承施問，而不一致書稱謝者，
J33nB280_p0307a28║以居士之不必謝，而亦無飛鴻之便也。客冬始得入
J33nB280_p0307a29║匡廬晤大中兄，知居士於天童老人處盤桓十許日，
J33nB280_p0307a30║不審邇來礙膺之物得脫落無滯否？若果到此，切莫
J33nB280_p0307b01║便休，但盡妄情，別無生死可得。何謂妄情？日用應酬
J33nB280_p0307b02║有箇主宰執著者是。能所纔生，則是非、凡聖、愛憎、取
J33nB280_p0307b03║捨種種心識，如鉤鎖連環，相續不斷，是為生死。若能
J33nB280_p0307b04║了知自心本非有無，則能所不立，終日應緣，全無滯
J33nB280_p0307b05║礙，何處有生死得來？縱有餘習未淨，只須退步返觀，
J33nB280_p0307b06║當下冰消瓦解，不知居士有當於心否？如或覺明未
J33nB280_p0307b07║化，見浪仍馳，須看古人無義味話，念念在中，心心無
J33nB280_p0307b08║間，逼到計窮力盡，大地回春，送向聲色堆中自由自
J33nB280_p0307b09║在，方可喫山僧棒也。書不盡言，統惟懸照。
J33nB280_p0307b10║寄汪本和居士
J33nB280_p0307b11║不肖發心學道，實賴居士與聖慈師激勸之。自爾以
J33nB280_p0307b12║來，橫身放入，立定腳跟，讚毀是非，付之分外，唯有生
J33nB280_p0307b13║死關頭一著未明，如箭入心，苦痛難忍，是以捨俗出
J33nB280_p0307b14║家，參尋知識，千難萬苦，了無疲厭，兀兀癡癡，如醉如
J33nB280_p0307b15║愚者，五六年於茲矣。後於天童堂中撞倒髑髏，將為
J33nB280_p0307b16║奇特，後見磬山老人，恰如啞子喫苦瓜相似。未幾，老
J33nB280_p0307b17║人示寂，復至天童，以病緣被道友邀至陽山，結甲坐
J33nB280_p0307b18║禪，偶因風揭門簾，撲聲打落從前寶惜之物，自此干
J33nB280_p0307b19║戈永息，六國安和，不知有佛有祖，但有到來，便教提
J33nB280_p0307b20║瓶挈水，免致惑亂人天。近聞居士國事多艱，鬱鬱不
J33nB280_p0307b21║樂，此正學道人第一等履踐處，切勿草草放過也。學
J33nB280_p0307b22║道若不經惡蓮境緣煆煉，終是照覺不出，平日講談
J33nB280_p0307b23║超脫玄玅境風，卒至受用全無者，過在於何？蓋由未
J33nB280_p0307b24║經本色鉗錘，只是開豁知見，增長道理，競勝爭高，執
J33nB280_p0307b25║持能所而已。居士尊榮富貴，福慧雙行，到這年紀，尚
J33nB280_p0307b26║不看破幻緣，親切了手，更待何時？不肖近日山中了
J33nB280_p0307b27║無一事，唯二三同志縈懷，至於居士，猶感勸引之功，
J33nB280_p0307b28║日夜望之，不啻如饑渴也。居士能卸卻宰官行徑，輕
J33nB280_p0307b29║舟軟輿過我於茆菴石室之中，當或有少分相為者
J33nB280_p0307b30║矣。如何？如何？
J33nB280_p0307c01║與嚴羽儀中憲
J33nB280_p0307c02║久違光儀，有懷未吐，若之何其覿面而望望然？且道
J33nB280_p0307c03║是相見耶？非相見耶？有以不通世禮為弟貴者，弟惟
J33nB280_p0307c04║喏；其怪而詈之者，亦惟喏；或謂為真相見者，亦云喏。
J33nB280_p0307c05║雖然，山僧恁麼舉似，還出得遮箇喏也無？近與禪者
J33nB280_p0307c06║擁爐，無日不譚及碩德，令人有想見眉宇之興，使之
J33nB280_p0307c07║以候台趾，何時乘風一至耶？遲之！遲之！
J33nB280_p0307c08║與廣濟眾居士
J33nB280_p0307c09║山僧之過貴縣，秪望為法求人，今既見之，則前念已
J33nB280_p0307c10║酬，不必更打口鼓矣。古人謂：「道念若同情念，成佛多
J33nB280_p0307c11║時。」又云：「死盡偷心，方堪湊泊。」蓋偷心即情念也，只須
J33nB280_p0307c12║以此語作真參而細自體察，看我今畏生死輪迴之
J33nB280_p0307c13║心與畏兵火患難之心孰勝？慳吝心與淨施心孰強？
J33nB280_p0307c14║有益費與無益費孰多？法道心與利名心孰急？為人
J33nB280_p0307c15║心與為己心孰真？如此審察，自攻自治，他時相見或
J33nB280_p0307c16║有得力處，但治得一分妄情，即是度得箇眾生；治得
J33nB280_p0307c17║一切熟習妄情盡，即是度盡眾生成正覺也。故云：「只
J33nB280_p0307c18║愁不成佛，不愁佛不解語。」如今切不可多看文書，只
J33nB280_p0307c19║須對事對境細細體察，痛自割捨，纔有自便自怠之
J33nB280_p0307c20║習萌動，即與斬絕，斬絕之後不得思量，思量即嶂卻
J33nB280_p0307c21║矣，更囑千里為要。若再貪圖知解，即雜毒愈深，症候
J33nB280_p0307c22║愈重，良醫拱手矣。古德教人只云：佛法貴在行持，不
J33nB280_p0307c23║取一期口辨，說得萬丈不如行得一寸也。勉之哉！毋
J33nB280_p0307c24║孤望。
J33nB280_p0307c25║與砥行社眾居士
J33nB280_p0307c26║山僧正月抵石門，渴欲與諸公一晤，劇談功過之離
J33nB280_p0307c27║微，乃以掃塔來茲，遂逢老祖之留遏。浮雲蹤跡，誠不
J33nB280_p0307c28║可拘，塵對之期，杳知何日？聊申鄙意，用礪璠璵。夫善
J33nB280_p0307c29║惡之思，皆由實際，因緣既具，業報斯形。形則無形，實
J33nB280_p0307c30║際於焉顯露；作則無作，善惡所以縱橫。若能淨鑑心
J33nB280_p0308a01║源，將起未起，一刀兩斷，生死俄沉。所以古人道：「入息
J33nB280_p0308a02║不居陰界，出息不隨眾緣，勝轉華嚴經百千萬億卷
J33nB280_p0308a03║也。」若夫有名無實，意驟多端，業力推移，罔能知覺，有
J33nB280_p0308a04║至貴之寶而甘埋於陰入之坑，與蜂蟻牛羊同受輪
J33nB280_p0308a05║迴之苦，豈不惜哉？諸公勉之，毋為夢幻所移換也。社
J33nB280_p0308a06║中諸賢時會時稀，倘不辭煙水之勞，則紫雲峰頂與
J33nB280_p0308a07║廣濟諸鄉一咫尺耳。草草不既。
J33nB280_p0308a08║寄胡孟培居士
J33nB280_p0308a09║老人家近況何似？工夫比前得力否？所示法語體驗
J33nB280_p0308a10║相應否？於此相應，是謂得頭，更須得尾。得尾者何？專
J33nB280_p0308a11║念阿彌陀佛，不雜一毫知見解會是也。老年事唯此
J33nB280_p0308a12║一著是喫緊，當努力精專一念，餘皆委之於勿致慮
J33nB280_p0308a13║耳。
J33nB280_p0308a14║復李少參五鹿
J33nB280_p0308a15║山僧自去夏耳，沐德風於劉子千里之口，真海天奇
J33nB280_p0308a16║瑞，應跡人間，為濁世人心作大旋轉者，有懷願見久
J33nB280_p0308a17║矣。第以青山白雲之人，其蹤跡不宜至王公貴人之
J33nB280_p0308a18║門牆，縱浪大化中，食息于于足矣。不虞臺下之愛念
J33nB280_p0308a19║殷殷，遙頒鼎賜，每晤劉生，諄諄問及，以欲面為念。有
J33nB280_p0308a20║正信宰官如此，山僧寧容默默自己乎？僧本東南之
J33nB280_p0308a21║鄙人也，業儒未就，幾以一疾而虛其有生，神識茫茫，
J33nB280_p0308a22║無以自治，因求佛氏之說以治之。治之既久，深感佛
J33nB280_p0308a23║思，乃隨緣而俾人各以其治治之。治之者何？自信其
J33nB280_p0308a24║心廣大自在，照用無方而已矣。此心非世間思惟計
J33nB280_p0308a25║度之心，乃聖凡同具同證之無上正覺心也。凡夫以
J33nB280_p0308a26║分別取相，用作無明，故雖日用而不知；佛祖以靈鑑
J33nB280_p0308a27║昭然，智用自在，故塵塵合道。《華嚴經》云：「隨順無明起
J33nB280_p0308a28║諸有，若不隨順諸有斷。」諸有斷處，大用現前，即世法
J33nB280_p0308a29║而成佛法；妄情動處，幻境紛紜，即佛法而成世法。所
J33nB280_p0308a30║以老龐云：「日用事無別，唯吾自偶諧，頭頭非取捨，處
J33nB280_p0308b01║處勿張乖。朱紫誰為號？丘山絕點埃，神通并玅用，運
J33nB280_p0308b02║水及搬柴。」是知學道入頭處無他奇特，唯了吾自偶
J33nB280_p0308b03║諧而法法非他耳。例如臺下之日用，發政施仁，事事
J33nB280_p0308b04║恰當處，無二無別。更有一語，直下薦取，據地擎天，南
J33nB280_p0308b05║雲北雨，晤教有緣，書何能悉？
J33nB280_p0308b06║雲外禪師語錄卷第十終
J33nB280_p0308b07║（　音李　智燄　秀然　玉林　預修
J33nB280_p0308b08║　慈和　如月　行碧　性登　如幻
J33nB280_p0308b09║　眾師捐財，助刻
J33nB280_p0308b10║　神鼎雲外和尚語錄第十卷。
J33nB280_p0308b11║康熙乙巳夏月塔院識。）