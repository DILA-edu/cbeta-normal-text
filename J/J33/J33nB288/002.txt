J33nB288_p0567c01║憨予暹禪師語錄卷第二
J33nB288_p0567c02║
J33nB288_p0567c03║嗣法門人　法雲　廣學　等編
J33nB288_p0567c04║住山西平陽府臨汾縣姑射山乾明禪寺語錄
J33nB288_p0567c05║順治辛丑季秋望日，就本寺受請。孟冬望日，眾請。
J33nB288_p0567c06║上堂。拈香祝聖畢，次拈香云：「此瓣香諸人已知，不必
J33nB288_p0567c07║更舉，不圖報德酬恩，只要熏他鼻孔。」斂衣就座。問：「古
J33nB288_p0567c08║剎重開即不問，今朝結制意如何？」師云：「凡聖盡陶鎔。」
J33nB288_p0567c09║進云：「曲含千古調，幾個是知音？」師云：「堯眉八彩，舜目
J33nB288_p0567c10║重瞳。」進云：「擊開金殿鎖，撞起玉樓鐘。」師云：「動絃別調。」
J33nB288_p0567c11║乃云：「全機大用，通變無方，覿體全提，殺活有在。所以
J33nB288_p0567c12║道：『法無定相，遇緣即宗，法隨法行，法幢隨處建立。』有
J33nB288_p0567c13║時拈一莖艸作丈六金身用，車不橫推；有時將丈六
J33nB288_p0567c14║金身作一莖艸用，理無曲斷。橫抽寶劍，剪除知見稠
J33nB288_p0567c15║林；倒佩靈符，掀翻野狐窠窟。直得村歌社舞咸轉玅
J33nB288_p0567c16║輪，水鳥樹林皆至宣化，玄風與堯風共扇，佛日與舜
J33nB288_p0567c17║日同明。且道：安家樂業一句作麼生道？」揮拂子，云：「但
J33nB288_p0567c18║願東風齊著力，一時吹入我門來。」卓拄杖，下座。
J33nB288_p0567c19║上堂。問：「達磨不來東土，二祖不往西天，正恁麼時，和
J33nB288_p0567c20║尚如何為人？」師云：「點水滴凍。」進云：「向上一路又作麼
J33nB288_p0567c21║生？」師便打，僧喝，師又打，乃云：「玄機獨唱，體用全彰，神
J33nB288_p0567c22║劍一揮，乾坤失色，頭頭明格外，物物顯家風。有時恁
J33nB288_p0567c23║麼，柳藏金谷暖；有時不恁麼，花放玉樓春。恁麼不恁
J33nB288_p0567c24║麼，兩頭坐斷，管取逍遙自在，任運騰騰，把住放行，隨
J33nB288_p0567c25║方應用。著衣持缽，總皆彌勒道場；舉箸拈匙，不越毘
J33nB288_p0567c26║盧境界。所以道：『終朝喫飯，不曾咬著一粒米；逐日穿
J33nB288_p0567c27║衣，未嘗掛著一縷絲。』且道：此人畢竟承誰恩力？隨流
J33nB288_p0567c28║認得性，無喜亦無憂。」下座。
J33nB288_p0567c29║授戒，上堂。問：「昨日夜叉頭，今朝菩薩面，菩薩與夜叉，
J33nB288_p0567c30║不隔一條線。正恁麼時，還有受戒分也無？」師云：「霍峰
J33nB288_p0568a01║遙招手，姑射笑點頭。」進云：「處處綠楊堪繫馬，家家有
J33nB288_p0568a02║路透長安。」師云：「手執夜明符，幾個知天曉？」進云：「風來
J33nB288_p0568a03║水面，月到天心。」師云：「看腳下。」僧喝，師便打。乃云：「紅塵
J33nB288_p0568a04║鬧市，全彰古佛心宗；聲色堆頭，獨露祖師巴鼻。平泉
J33nB288_p0568a05║兩岸，煙籠水月光新；姑射峰頭，彩散白雲影秀。所以
J33nB288_p0568a06║道：處處真，處處真，塵塵盡是本來人，真實說時聲不
J33nB288_p0568a07║現，正體堂堂沒卻身。既是堂堂正體，為甚麼沒卻身？」
J33nB288_p0568a08║良久，云：「一把柳絲收不得，和煙搭在玉欄杆。」
J33nB288_p0568a09║上堂。問：「重新法窟，再吼西河，去卻藥忌，意作麼生？」師
J33nB288_p0568a10║云：「識病源也未？」進云：「日午不停機，夜月千江印。」師云：
J33nB288_p0568a11║「轉見病深。」進云：「和尚也不得無過。」師云：「罪不重科。」舉：
J33nB288_p0568a12║「僧問石頭：『如何是禪？』頭云：『木頭。』又問：『如何是道？』頭云：
J33nB288_p0568a13║『碌磚。』」師云：「今日若有問汾陽：『如何是禪？』即向道：『搬磚
J33nB288_p0568a14║運瓦。』『如何是道？』云：『合水和泥。』且道與古人是同是別？
J33nB288_p0568a15║若能緇素分明，許伊具一隻眼；苟或未然，切忌鑽龜
J33nB288_p0568a16║打瓦。」
J33nB288_p0568a17║上堂。問：「如何是大用現前？」師云：「一棒一條痕。」進云：「人
J33nB288_p0568a18║法雙忘又如何？」師云：「桶底脫落。」進云：「虛空粉碎。」師云：
J33nB288_p0568a19║「頂門具眼。」進云：「佛魔坐斷無蹤跡，徹體風光不夜春。」
J33nB288_p0568a20║師云：「切忌鑽龜打瓦。」乃云：「即心即佛，頭上安頭；非心
J33nB288_p0568a21║非佛，水中捉月。更若道個不是心、不是佛、不是物，依
J33nB288_p0568a22║然腦後重添楔。如有伶俐衲僧，纔聞恁麼道，便乃撒
J33nB288_p0568a23║手那邊，掉頭弗顧，腳跟下好與三十拄杖。何故？當臺
J33nB288_p0568a24║一鑑明如日，萬古晴空絕是非。」
J33nB288_p0568a25║元旦，上堂。拈香祝聖畢，問：「西來大意則且置，新年佛
J33nB288_p0568a26║法意如何？」師云：「爆竹聲傳新歲令，殘燈續焰舊年光。」
J33nB288_p0568a27║進云：「雷聲大震乾坤朗，萬象枝頭獨露春。」師云：「嶺外
J33nB288_p0568a28║寒梅枝吐玉，堤邊疏柳眼舒金。」問：「生從何來？」師云：「木
J33nB288_p0568a29║人夜半穿靴去。」進云：「死從何去？」師云：「石女天明戴帽
J33nB288_p0568a30║歸。」乃云：「今日新年頭，昨夜舊年尾，時節不相饒，春風
J33nB288_p0568b01║匝地起。森羅萬象咸發向上玄機，社舞村歌皆明第
J33nB288_p0568b02║一義諦，所以新年人是舊年人，不改舊時行履處，衲
J33nB288_p0568b03║僧巴鼻甚分明，向上家風全體露，諸人識取莫蹉跎，
J33nB288_p0568b04║轉眼光陰似轆轤。秖如不涉新舊一句作麼生道？四
J33nB288_p0568b05║海浪平龍睡穩，九天雲淨鶴飛高。」
J33nB288_p0568b06║上堂。問：「抱璞投師，乞垂慈鑑。」師云：「腦門豁開。」進云：「海
J33nB288_p0568b07║底泥牛吞卻月，十方世界總全身。」師云：「白雲萬里。」乃
J33nB288_p0568b08║云：「舉揚箇事，未免支離；向上全提，了無一法。所以云：
J33nB288_p0568b09║『一法若有，毘盧墮在凡夫；萬法若無，普賢失其境界。』」
J33nB288_p0568b10║驀示拄杖，云：「大眾！這箇作麼生會？」如堂主擲具於地，
J33nB288_p0568b11║師云：「卻被堂主撲碎於諸人面前了也，不可向有無
J33nB288_p0568b12║處作計較，須具超格眼始有領荷分。你稍涉遲回，早
J33nB288_p0568b13║已鷂子過新羅去也。畢竟如何聻？垂鉤千尺浪，直釣
J33nB288_p0568b14║金鱗回。」
J33nB288_p0568b15║上堂。問：「心月孤圓，光吞萬象。且道光光未發時如何？」
J33nB288_p0568b16║師云：「南山虎咬大蟲。」進云：「三春果滿菩提樹，一夜花
J33nB288_p0568b17║開世界香。」師云：「腦後見腮。」乃云：「心月孤圓，光吞萬象，
J33nB288_p0568b18║明諱虛空，無端立狀。光非照境，境亦非存，眼中著楔，
J33nB288_p0568b19║腦後抽釘。光境俱忘，復是何物？耳見始真，眼聞方確。
J33nB288_p0568b20║古德曲不藏直，乾明直不藏曲。且道還有傍不肯者
J33nB288_p0568b21║麼？試道看。若也道得分明，許你具一隻眼。」
J33nB288_p0568b22║因觀戲，上堂。云：「聲色堆頭，全彰本地風光；眼見耳聞，
J33nB288_p0568b23║獨露當人玅用。秖為情生智隔，想變體殊，有大威光，
J33nB288_p0568b24║不能發現。秪如道：『聞聲悟道，見色明心。』且問諸人：今
J33nB288_p0568b25║朝村歌社舞，鑼鼓喧天，那箇是見底心？那箇是悟底
J33nB288_p0568b26║道？若也會得，管取途中受用，任運逍遙；苟或不然，總
J33nB288_p0568b27║成逐色隨聲去也。必定見聞不昧，聲色超然一句作
J33nB288_p0568b28║麼生？」良久，云：「塵塵遍現毘盧境，物物全彰華藏天。」
J33nB288_p0568b29║立秋，上堂。云：「一葉落，天下秋；一塵起，大地收。金風體
J33nB288_p0568b30║露，秋色盈眸。」驀擲拂子，云：「一葉落也，諸人還見秋麼？」
J33nB288_p0568c01║復舉拂子，云：「一塵起也，還知大地收麼？若也於斯透
J33nB288_p0568c02║脫，管取越塵越格，任運風流；苟或未然，未免世諦流
J33nB288_p0568c03║布去也。且道必定意作麼生？雁行南浦浮空碧，截斷
J33nB288_p0568c04║西江翠疊雲。」
J33nB288_p0568c05║佛殿功完，上堂。問：「佛宇功完，人天慶集，且道與插標
J33nB288_p0568c06║建梵剎是同是別？」師云：「雲在嶺頭閒不徹。」進云：「秖如
J33nB288_p0568c07║帝釋散花又作麼生？」師云：「水流澗下太忙生。」進云：「須
J33nB288_p0568c08║彌千尺浪，大海悉平波。」師云：「腦後見腮。」乃云：「古法堂
J33nB288_p0568c09║輝天鑑地，新佛殿啟後光前，人天以之聚會，凡聖由
J33nB288_p0568c10║是雲臻，輪奐爭輝，金壁交映，直得祥雲生四座，瑞氣
J33nB288_p0568c11║靄三門，誠希有之良緣，成難思之勝事。然則收因結
J33nB288_p0568c12║果一句又作麼生道？優曇花綻千春樹，般若香飄萬
J33nB288_p0568c13║國中。」
J33nB288_p0568c14║春日，上堂。「在天成象，在地成形，日月為照臨，四時作
J33nB288_p0568c15║寒暑，在谷盈谷，處坑滿坑，有情則運動施為，無情則
J33nB288_p0568c16║森羅顯煥。如今在山僧拄杖頭上顯大威光，攪長河
J33nB288_p0568c17║為酥酪、變大地作黃金，見諸人不會，卻向十方世界
J33nB288_p0568c18║隱現去也。還見麼？今日東風傳正令，乾坤總是太平
J33nB288_p0568c19║春。」
J33nB288_p0568c20║芙蓉先老和尚訃音至，上堂云：「天童分座，六建法幢，
J33nB288_p0568c21║打鳳羅龍，漫天布網，常將黑荳子換卻衲僧眼睛，慣
J33nB288_p0568c22║以龜毛繩穿透龍象鼻孔，湖海英靈多懷畏愛。今日
J33nB288_p0568c23║忽聞退影南辰、藏身北斗，人天失所依賴，山岳為之
J33nB288_p0568c24║震驚。然則法海既枯、法梁既折，還有知其去向者麼？」
J33nB288_p0568c25║乃舉哀云：「蒼天！蒼天！」復顧左右云：「珊瑚枕上兩行淚，
J33nB288_p0568c26║半是思君半恨君。」
J33nB288_p0568c27║靈光和尚請上堂。問：「凡聖交參則且止，三世諸佛在
J33nB288_p0568c28║甚麼處？」師云：「高著眼。」進云：「山川及草木，一法之所印，
J33nB288_p0568c29║如何是一法？」師云：「如天普蓋。」進云：「古人道：『說即無說。』
J33nB288_p0568c30║今日和尚還說也未？」師云：「諦聽，諦聽。」乃云：「法無定相，
J33nB288_p0569a01║遇緣即宗；法本無形，隨方應現。示一機，人天普震；舉
J33nB288_p0569a02║一令，法界全彰。直使凡聖同源，有無不立。乾明今日
J33nB288_p0569a03║秖得竿木隨身，逢場作戲去也。把釣襄江月作鉤，移
J33nB288_p0569a04║綸擲向西河頭，金鱗透網重貪餌，龍象奔騰一杖收。
J33nB288_p0569a05║幸忝同條重註腳，法源共派續長流，西河正令斬新
J33nB288_p0569a06║豎，扶起沙盆振晚秋。」卓拄杖，下座。
J33nB288_p0569a07║結制，上堂。問：「結制開爐即且置，正法眼藏意如何？」師
J33nB288_p0569a08║云：「鐵蛇橫古路。」進云：「臨濟道：『向瞎驢邊滅卻。』又作麼
J33nB288_p0569a09║生？」師云：「一馬生三寅。」問：「古剎重開三要印，乾明正令
J33nB288_p0569a10║意如何？」師云：「一棒一條痕。」進云：「恁麼則眼藏法界，眉
J33nB288_p0569a11║繫大千。」師云：「腦後著楔。」進云：「杲日當空照，清風滿座
J33nB288_p0569a12║生。」師云：「波斯入大唐。」僧喝，師便打，乃云：「塵塵剎剎同
J33nB288_p0569a13║居華藏海中，密密綿綿渾是生無法忍，拈一莖艸作
J33nB288_p0569a14║丈六金身，吹一布毛傳正法眼藏，坐微塵裏轉大法
J33nB288_p0569a15║輪，於一毫端現寶王剎，以十方世界為圓覺伽藍，直
J33nB288_p0569a16║得八字打開，當陽顯露去也。」驀拈拄杖示眾，云：「東方
J33nB288_p0569a17║妙喜世界不離個裏，西方極樂世界不離個裏，上方
J33nB288_p0569a18║兜率世界不離個裏，於斯諦當，管取個個頂門具眼，
J33nB288_p0569a19║人人腳下通津。雖然如是，未免一場狼籍。且道證盟
J33nB288_p0569a20║一句意作麼生？萬國醉心嘗大鼎，相逢攜手上高臺。」
J33nB288_p0569a21║下座。
J33nB288_p0569a22║上堂，云：「舉不顧，即差誤；擬思量，何劫悟？古人恁麼說
J33nB288_p0569a23║話，未免將直作曲，鈍滯諸人了也。今日汾陽又且不
J33nB288_p0569a24║然，舉即顧，無回互；沒思量，何迷悟？如是提持，將他古
J33nB288_p0569a25║德剜心裂膽，和盤頃向諸人面前。若是通方作者，別
J33nB288_p0569a26║有格外生涯；苟或著意躊躇，即便天地懸隔。何故？差
J33nB288_p0569a27║之毫釐，失之千里。」
J33nB288_p0569a28║出隊歸，上堂。舉：「五祖示眾云：『祖師西來意，庭前柏樹
J33nB288_p0569a29║子，恁麼會即得；祖師西來意，庭前柏樹子，恁麼會即
J33nB288_p0569a30║不得。』」師云：「五祖恁麼示眾，未免將直作曲，以重賠輕。
J33nB288_p0569b01║今日乾明又且不然，祖師西來意，黃楊如意子，恁麼
J33nB288_p0569b02║會即不得；祖師西來意，黃楊如意子，恁麼會即得。且
J33nB288_p0569b03║道與古人是同？是別？」良久，云：「春暖鳥聲碎，日高花影
J33nB288_p0569b04║重。」
J33nB288_p0569b05║毘盧大佛開光，上堂。師拈拄杖打○相，云：「會麼？毘盧
J33nB288_p0569b06║遮那如來向拄杖頭上放大寶光，光中出現重重華
J33nB288_p0569b07║藏世界，百億須彌山、百億香水海、百億日月光，照曜
J33nB288_p0569b08║十方世界，四生九有、一切群靈現前，人天一會總在
J33nB288_p0569b09║光中，了無彼此。毘盧性海不必重遊，華藏玄門那堪
J33nB288_p0569b10║復入？眾中還有共相證據者麼？苟或未然，覿面重為
J33nB288_p0569b11║點出去也。」以拄杖卓一卓，云：「當陽點出毗盧眼，剎剎
J33nB288_p0569b12║塵塵華藏天。」
J33nB288_p0569b13║汾陽西城菴法嗣佛生長老請上堂。問：「教外別傳兔
J33nB288_p0569b14║角杖，請師直指祖師心。」師云：「一堂風冷淡，千古意分
J33nB288_p0569b15║明。」進云：「高掛玉簾輝古鏡，赤條條地祖家風。」師云：「腦
J33nB288_p0569b16║後見腮。」乃拈拂子，云：「遞代傳持古到今，拈花一脈續
J33nB288_p0569b17║芳芬，西河異日輝天地，返躑金毛孰敢親？且道是甚
J33nB288_p0569b18║麼人方能如是事？超群須是英靈漢，敵勝須還獅子
J33nB288_p0569b19║兒。」卓拄杖，下座。
J33nB288_p0569b20║龍華會眾請上堂。師云：「山僧昨因道場初起，人事勞
J33nB288_p0569b21║頓，竟歸臥室，一覺夢升大樓閣中，正值彌勒世尊與
J33nB288_p0569b22║三十二大菩薩論說離四句、絕百非摩訶衍法，被山
J33nB288_p0569b23║僧震威一喝，直得一時瓦解冰消。山僧與時亦寤來，
J33nB288_p0569b24║只見侍者領雪洲禪德偕眾請山僧上堂，一時無措，
J33nB288_p0569b25║未免將夢說夢舉似諸人。」良久，云：「忘卻了也，敢煩木
J33nB288_p0569b26║上座代為舉揚。」驀拈起，云：「大眾看看，木上座變作無
J33nB288_p0569b27║邊身菩薩，攝受不可說不可說無邊香水海為一國
J33nB288_p0569b28║土，先將東弗臾逮作一法座，西瞿耶尼燒香、南贍部
J33nB288_p0569b29║洲撾鼓、北鬱單越稽首，然後卻向蟭螟眼界裏升堂
J33nB288_p0569b30║說法。且道說個甚麼法聻？」遂擲下拄杖，云：「土曠人稀，
J33nB288_p0569c01║相逢者少。」
J33nB288_p0569c02║上堂，僧問：「如何是動容揚古路？」師云：「石虎當途踞。」進
J33nB288_p0569c03║云：「如何是不墮悄然機？」師云：「拈得鼻孔失卻口。」僧禮
J33nB288_p0569c04║拜，師云：「羅公照鏡。」乃云：「事因理顯，理因事彰，事理相
J33nB288_p0569c05║融，全體大用，權衡在手，收放自由，殺活臨機，縱橫互
J33nB288_p0569c06║奪。有時放開，則風行草偃、電掣星馳；有時把住，則乾
J33nB288_p0569c07║坤失色、日月無光。伶俐衲僧向箇裏拶開一竅，管取
J33nB288_p0569c08║途中受用，任運逍遙；設若認境隨情，盡成世諦流布。
J33nB288_p0569c09║且道獨脫自由一句又作麼生？」良久，云：「舉頭天外看，
J33nB288_p0569c10║誰是箇般人？」
J33nB288_p0569c11║龍華會，上堂。問：「昔日世尊，今朝和尚，是同？是別？」師云：
J33nB288_p0569c12║「一任鑽龜打瓦。」進云：「四十九年未曾說著一字，和尚
J33nB288_p0569c13║今日示何法要？」師云：「罕逢穿耳客，多遇刻舟人。」進云：
J33nB288_p0569c14║「步步踏長安。」師云：「作麼是長安？」進云：「是處是彌勒，無
J33nB288_p0569c15║門無善財。」師云：「看腳下。」乃云：「人天普會，凡聖雲臻，大
J33nB288_p0569c16║寶樓臺了無向背，龍華教主直下分身，百億善財參
J33nB288_p0569c17║叩無門，乾明今日普為傍通一線。」驀拈拄杖子打
J33nB288_p0569c18║○相，云：「還會麼？若於斯領略得去，管教彌勒樓開，咸
J33nB288_p0569c19║登寶所，超過善財一頭地，便向一毛端上現寶王剎，
J33nB288_p0569c20║坐微塵裏轉大法輪，變大地作黃金，攪長河為酥酪，
J33nB288_p0569c21║致令人天一會，若緇、若素，若男、若女，若老、若幼，總向
J33nB288_p0569c22║樓閣中共證真如，齊登華藏。然雖如是……」良久，云：「且道
J33nB288_p0569c23║慈氏如來又在甚麼處聻？」復卓一卓，云：「時時示時人，
J33nB288_p0569c24║世人自不識。」
J33nB288_p0569c25║春日，芙蓉先和尚忌辰，上堂。問：「山河大地，某甲一口
J33nB288_p0569c26║吞卻，且道先老和尚還有受供處也無？」師云：「橫按莫
J33nB288_p0569c27║邪全正令，太平寰宇斬痴頑。」進云：「千江有水千江月，
J33nB288_p0569c28║萬里無雲萬里天。」師云：「好音到耳人皆聳，一句無私
J33nB288_p0569c29║耀古今。」問：「粉骨粹身未足酬，一句了然超百億，且道
J33nB288_p0569c30║為甚又恁麼特地？」師云：「鐵馬躍天階。」僧喝，師便打，乃
J33nB288_p0570a01║云：「石筍條抽格外春，頭頭獨露祖師心，東君正令初
J33nB288_p0570a02║傳後，大地山河現法身。既然如是，還見先和尚面目
J33nB288_p0570a03║宛然麼？」復舉：「僧問巴陵云：『如何是提婆宗？』陵云：『銀碗
J33nB288_p0570a04║裏盛雪。』僧云：『如何是吹毛劍？』陵云：『珊珊枝枝撐著月。』
J33nB288_p0570a05║僧云：『祖意、教意，是同？是別？』陵云：『雞寒上樹，鴨寒下水。』
J33nB288_p0570a06║更不作法嗣書，秪將三轉語上雲門。門見，曰：『他後老
J33nB288_p0570a07║僧忌辰，秖消舉此三轉語，足以報恩。』」師云：「巴陵和尚
J33nB288_p0570a08║雖則言超意外、句絕古今，未為盡善；若是知恩報恩，
J33nB288_p0570a09║不消一句。今日乾明恁麼判斷，意在于何？」下座，同到
J33nB288_p0570a10║影堂，分明舉似。
J33nB288_p0570a11║上堂。云：「大道明明無向背，見聞知覺了無疑，若將耳
J33nB288_p0570a12║聽終難會，眼處聞聲方始知。所以云：『至道無難，唯嫌
J33nB288_p0570a13║揀擇。』」驀拈拂子，云：「且道是揀擇？不揀擇？」良久，云：「但莫
J33nB288_p0570a14║憎愛，自然明白。」
J33nB288_p0570a15║上堂，云：「虛空為口，大地為舌，自古至今，恒說熾說。佛
J33nB288_p0570a16║未出世，都盧漏泄；佛出世後，又作麼生？寒山逢拾得，
J33nB288_p0570a17║拊掌笑呵呵。」
J33nB288_p0570a18║冬至，上堂。問：「冬至一陽初復始，祖師心印請師提。」師
J33nB288_p0570a19║云：「銀臺元不變，白鼠自推遷。」進云：「玉樓凍合和光彩，
J33nB288_p0570a20║金闕冰新匝地輝。」師云：「旭日新添一線長。」乃云：「群陰
J33nB288_p0570a21║剝盡一陽初，萬象森羅氣轉舒，旭日新添長一線，乾
J33nB288_p0570a22║坤佳氣滿皇都。是則固是……」驀拈拄杖，云：「爭奈這木上
J33nB288_p0570a23║座猶未相許在。何故？不見道：有物先天地，無形本寂
J33nB288_p0570a24║寥，能為萬象主，不逐四時凋。」卓一卓，下座。
J33nB288_p0570a25║上堂。「天寒人寒，點水滴凍；世法佛法，即體即用。威音
J33nB288_p0570a26║消息已全彰，格外風規常顯露。所以云：『頭頭明祖意，
J33nB288_p0570a27║物物顯西來。』若是本色道人，聊聞舉著，瞥爾知歸；倘
J33nB288_p0570a28║或濫泛禪流，未免輕心錯過。且道為法亡身不錯過
J33nB288_p0570a29║底又作麼生？」良久，云：「雪後始知松柏操，事難方見丈
J33nB288_p0570a30║夫心。」卓拄杖，下座。
J33nB288_p0570b01║上堂。云：「今朝三月五，春光如畫譜，萬象盡舒眉，拈出
J33nB288_p0570b02║雲門普。江南三月鷓鴣啼，塞北風光猶未舉，伶俐衲
J33nB288_p0570b03║僧著眼看，直下分明莫莽鹵。」
J33nB288_p0570b04║上堂。云：「一問一答，已涉支離；機校相投，猶為汗漫。所
J33nB288_p0570b05║以直饒向言前薦得，已是滯殼迷封；句下承當，未免
J33nB288_p0570b06║觸途狂見。一椎便當底，放起便行；三搭不回底，那堪
J33nB288_p0570b07║話會？還有向空虛背上拶出骨髓者麼？」良久，云：「動容
J33nB288_p0570b08║揚古路，不墮俏然機。」
J33nB288_p0570b09║住臨汾縣大悲山普濟禪院
J33nB288_p0570b10║康熙六年冬月二十日，於乾明受姑射請，開大悲山
J33nB288_p0570b11║普濟禪院。師拈書示眾云：「者箇從諸人信源上持來，
J33nB288_p0570b12║輝天鑑地；落在山僧手裏，耀古騰今。且還會麼？」良久，
J33nB288_p0570b13║云：「待到大悲山中，重為剖露。」
J33nB288_p0570b14║入山，上堂。云：「昨日玄機獨唱，于鬧市叢中寂寞而有
J33nB288_p0570b15║餘；今朝全提向上，于深山林裏熱鬧無不足。若也把
J33nB288_p0570b16║住，直教乾坤失色；若也放行，管取日月重光。或時高
J33nB288_p0570b17║高峰頂立，或時深深海底行。且道：正恁麼時如何？」良
J33nB288_p0570b18║久，云：「有意氣時添意氣，不風流處也風流。」下座。
J33nB288_p0570b19║元旦，上堂。復舉：「鏡清云：『新年佛法有。』」師云：「矢上加尖。
J33nB288_p0570b20║明教云：『新年佛法無。』」師云：「虛空露骨。石室云：『道有未
J33nB288_p0570b21║必有，道無未必無。』」師云：「三大老名揚宇宙、道震山河，
J33nB288_p0570b22║佛法主持俱落有無論量，未免遭人檢點。今日大悲
J33nB288_p0570b23║又且不然，若問佛法二字，直下便棒，免教向有無裏
J33nB288_p0570b24║鈍滯。且道山僧意在於何？」拈拄杖，云：「橫按莫邪全正
J33nB288_p0570b25║令，太平寰宇斬痴頑。」卓拄杖，下座。
J33nB288_p0570b26║元霄解制，上堂。問：「解制十五，敲鍾擂鼓，師登寶座，龍
J33nB288_p0570b27║象起舞。且道起舞龍象意如何？」師云：「江南江北悉同
J33nB288_p0570b28║風。」進云：「信步踏開天地闊，轉身攪動海龍宮。」師云：「風
J33nB288_p0570b29║行草偃。」問：「結制解制，祖師巴鼻，把住放行，請師露布。」
J33nB288_p0570b30║師云：「頂門著楔。」進云：「當臺一鑑明如日，萬古晴空絕
J33nB288_p0570c01║是非。」師云：「腦後見腮。」乃云：「昨日東風消息露，今朝解
J33nB288_p0570c02║制普天春，衲僧巴鼻風雲起，潦倒然燈契夙因。」驀拈
J33nB288_p0570c03║拄杖打○相，云：「會麼？然燈古佛向山僧拄杖頭放大
J33nB288_p0570c04║寶光，照徹三千大千世界，情與無情法界眾生一時
J33nB288_p0570c05║干此光明裏轉大法輪，俱蒙受記。且道還有共相證
J33nB288_p0570c06║據者麼？」良久，云：「我見燈明佛，本光瑞如此。」卓拄杖，下
J33nB288_p0570c07║座。
J33nB288_p0570c08║天童林祖忌日，上堂。云：「昔日天童相逢不覿面，今朝
J33nB288_p0570c09║姑射覿面不相逢，吾祖忌日逢春節，兒孫無物供堪
J33nB288_p0570c10║呈。」良久云：「拈起波心平水月，採將姑射嶺頭雲，寒梅
J33nB288_p0570c11║枝上開顏笑，奉獻江南太白春。」下座。
J33nB288_p0570c12║芙蓉先老和尚四週忌辰，上堂。「橫身宇宙，是聖是凡
J33nB288_p0570c13║皆合殺；獨步寰中，乃佛乃祖盡銷鎔。坐斷鴛湖干頃
J33nB288_p0570c14║月，踏翻銅嶺萬重雲。四海禪流聞之腦裂，五湖龍象
J33nB288_p0570c15║近之頭崩。瞥爾轉身無縫，恍然週忌四春。兒孫忤逆
J33nB288_p0570c16║無可供，一瓣栴檀表寸心。」
J33nB288_p0570c17║元旦，上堂。問：「大用全彰春色外，元正祝聖意如何？」師
J33nB288_p0570c18║云：「但見皇風增瑞彩，不知何處是封疆？」進云：「雲月往
J33nB288_p0570c19║來天地靜，水流風動演真詮。」師云：「人天共瞻仰。」乃云：
J33nB288_p0570c20║「舊歲新年元不二，新年人是舊年人，箇中識得無生
J33nB288_p0570c21║旨，徹體風光獨露真。碌碌迎新迷本隊，忙忙辭舊汩
J33nB288_p0570c22║塵群，堪嗟幻世催人老，眨眼浮華又一生。珍重光陰
J33nB288_p0570c23║休擬議，娘生鐵面薦分明。然雖如是，且應時祝聖一
J33nB288_p0570c24║句意作麼生？惟憑一句無私旨，仰祝吾皇億萬春。」卓
J33nB288_p0570c25║柱杖，下座。
J33nB288_p0570c26║元宵，解制，上堂。乃云：「春光散彩，匝地和風。正宜四海
J33nB288_p0570c27║禪流橫擔拄杖，獨步大方；五湖衲子緊俏草鞋，雲遊
J33nB288_p0570c28║天下。祇饒彈指頃，遍歷三千界，總來不出渠儂布袋
J33nB288_p0570c29║中。還有出格不受羅絡者麼？苟不如是，直須高挂缽
J33nB288_p0570c30║囊，壁立萬仞，懸崖撒手，自肯承當。管取布袋口一時
J33nB288_p0571a01║撒手，直下許爾喝佛罵祖，然後羅籠不住，呼喚不回。
J33nB288_p0571a02║且道自肯承當一句意作麼生？參到常如痴兀人，
J33nB288_p0571a03║他家自有通人愛。」卓拄杖，下座。
J33nB288_p0571a04║端陽，上堂。云：「佛祖正令，人天軌則，凡聖兩忘，群魔勦
J33nB288_p0571a05║絕。」驀拈拄杖，云：「這裏了徹無疑，管取頂門上輝天鑑
J33nB288_p0571a06║地，腳跟下耀古騰今，處處隨緣放曠，頭頭任運縱橫，
J33nB288_p0571a07║所以竿木隨身，逢場作戲。大悲今日不妨因行掉臂，
J33nB288_p0571a08║應個時節去也。」以拄杖作搖船勢，曰：「鬥舞龍舟陸地
J33nB288_p0571a09║行，煙波浪裏釣金鱗。」又以拄杖作垂鉤勢，云：「鉤頭香
J33nB288_p0571a10║餌重重示，釣獲金鱗始稱情。有麼？有麼？」良久，云：「水淺
J33nB288_p0571a11║無魚空下釣，滿船唯載月明歸。」下座。
J33nB288_p0571a12║平涼府華亭縣佛崖寺法嗣徹空長老請上堂。問：「明
J33nB288_p0571a13║鏡當臺含萬象，赤條空劫露全提。且道全提箇甚麼？」
J33nB288_p0571a14║師卓拄杖。進云：「大悲山月朗，姑射地風清。」師云：「已在
J33nB288_p0571a15║言前。」進云：「明月堂前露爪牙。」師便打。問：「法幢高豎人
J33nB288_p0571a16║天眼，向上宗乘請舉揚。」師便打。進云：「等閒識得東風
J33nB288_p0571a17║面，萬紫千紅總是春。」師云：「慶快衲僧。」進云：「莫怪渠儂
J33nB288_p0571a18║多意氣，他家曾踏上頭關。」師云：「風行草偃。」乃云：「提持
J33nB288_p0571a19║佛祖正令，闡揚向上宗乘，報不報之恩、能難能之事。
J33nB288_p0571a20║運臨濟金剛王寶劍，喝下全彰；用德山山行拄杖，覿
J33nB288_p0571a21║面分付。是則全是、見則全見，不落凡聖階梯，直下徹
J33nB288_p0571a22║空已見，致使佛魔勦絕、凡聖兩忘。且道正眼流通如
J33nB288_p0571a23║何展演？」良久，云：「九萬里鵬纔展翅，一千年鶴便翱翔。」
J33nB288_p0571a24║卓拄杖，下座。
J33nB288_p0571a25║上堂。為一如維那付衣拂，云：「昔日大庾提不起，大悲
J33nB288_p0571a26║拈出又重新，人天授囑克家種，好掇沙盆震祖燈。」復
J33nB288_p0571a27║舉衣示眾云：「這段光彩，自威音那畔佛佛授受、祖祖
J33nB288_p0571a28║相傳，今至山僧無敢妄授，須是久經煆煉，鐵額銅頭，
J33nB288_p0571a29║不顧危亡，頂門眼正，方許擔當。且道即今誰是其人？」
J33nB288_p0571a30║良久，云：「廣勝乾明重煆煉，一如直下足承當。」遂授衣
J33nB288_p0571b01║拂，下座。