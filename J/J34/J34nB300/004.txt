J34nB300_p0242c01║朝宗禪師語錄卷第四
J34nB300_p0242c02║侍者　行導　編
J34nB300_p0242c03║小參
J34nB300_p0242c04║住祇陀林，為五峰學和尚起靈，小參。云：「龍換骨，蛇蛻
J34nB300_p0242c05║皮，名為外道；此陰滅，彼陰生，見墮嘗情。直饒不生不
J34nB300_p0242c06║滅、無去無來，也未是衲僧立地處在。所以，五峰和尚
J34nB300_p0242c07║末後一著顯露真風，掣風掣顛，惡罵熱喝。西瓜拋出，
J34nB300_p0242c08║撩天索價孰能酬？拄杖揮開，遍地吹毛誰敢近？雖然，
J34nB300_p0242c09║事不孤起，禍不單行，法兄學老既然不吝慈悲，劣弟
J34nB300_p0242c10║忍公難免播揚家醜。今日正當七盡起靈之辰，只得
J34nB300_p0242c11║把伊鼻孔扭捏一上。大眾還見麼？」以手舉靈位，云：「不
J34nB300_p0242c12║在西兮不在東，只在當人掌握中，舉起大家齊著眼。」
J34nB300_p0242c13║遂燒，云：「火光三昧遍虛空。」喝一喝。
J34nB300_p0242c14║小參。云：「若論此事，猶如世間六十花甲子相似，參而
J34nB300_p0242c15║不雜、混而不一，沒限量、絕行蹤，從今日以溯至過去，
J34nB300_p0242c16║不可說不可說無量劫，覓其孰為甲子始，不能得其
J34nB300_p0242c17║端倪；從今日以推至盡未來際，不可說不可說無量
J34nB300_p0242c18║劫，覓其孰為甲子終，不能得其邊際；正當甲子時，覓
J34nB300_p0242c19║其孰為甲、孰為子，不能得其指擬。而于中支干交互、
J34nB300_p0242c20║賓主迭陳，井然不亂、渾然無涯，即始即終、即終即始，
J34nB300_p0242c21║迥然出於前後兩端、始終對待之法，所以儒書亦不
J34nB300_p0242c22║言始終而言終始。故知甲子一週，位位終始、時時終
J34nB300_p0242c23║始、刻刻終始、息息終始，非斷非續、非促非延，智不可
J34nB300_p0242c24║知、識不可識，以此說法名為不說說，以此聞法名為
J34nB300_p0242c25║不聞聞，以此祝壽名為無量壽。今日蓋為江北章道
J34nB300_p0242c26║友六旬壽誕渡江而來，設齋供眾，仍乞山僧開示，不
J34nB300_p0242c27║覺攪動識海，遂說道理、打葛藤。如此正眼觀之，豈非
J34nB300_p0242c28║一場笑具？雖然……」驀拈拄杖，云：「賴有者一著，猶未動著
J34nB300_p0242c29║一絲毫在。還委悉麼？不是心、不是佛、不是物，六十甲
J34nB300_p0242c30║子數不出，一條活路透青霄，諸人休向棒頭覓。只如
J34nB300_p0243a01║不向棒頭覓時如何？」呈拄杖，云：「密移一步看飛龍，原
J34nB300_p0243a02║來秖是者箇賊。」卓一下。
J34nB300_p0243a03║小參。云：「天長地久，歲改月遷，人生不久，巨浪一波，幻
J34nB300_p0243a04║質難留，空花半瓣。休貪目前快樂，如廁中蟲不知糞
J34nB300_p0243a05║臭；莫恃人我貢高，似井底蛙那識天寬？必須實參實
J34nB300_p0243a06║悟，身上著衣方免寒；若徒弄舌弄脣，口裏說食終不
J34nB300_p0243a07║飽。雖然，忽有箇出來道：『我本不寒，著甚麼衣？我本不
J34nB300_p0243a08║饑，說甚麼食？』時，又作麼生？」喝一喝，云：「假雞聲韻難瞞
J34nB300_p0243a09║我，未肯糢糊放過關。」
J34nB300_p0243a10║紫迴段居士薦亡室，請對靈小參。云：「在生而生，在死
J34nB300_p0243a11║而死，把斷要津；生也不道，死也不道，現成活計。江上
J34nB300_p0243a12║芙蓉寂寞，顯發真機；庭前丹桂芬芳，全彰玅體。父母
J34nB300_p0243a13║未生時也恁麼，入胎處世時也恁麼，四大分散時也
J34nB300_p0243a14║恁麼，本非男女之身，亦非生滅之相，只因一念之迷，
J34nB300_p0243a15║妄生情見，妄受女身，夫妻子母恩愛牽纏，橫死夭亡，
J34nB300_p0243a16║傷心慘目，此亦約迷之說，據實而論，亦非別法。汝今
J34nB300_p0243a17║但乘般若力，截斷愛欲流，徹證金剛正體，那來生死
J34nB300_p0243a18║遷移？正當恁麼時，安身立命一句作麼生道？」揮拂子，
J34nB300_p0243a19║云：「頭頭皆極樂，在在是西方。」下座。
J34nB300_p0243a20║住靈祐寺，冬夜小參。僧問：「工夫不得成片，求和尚指
J34nB300_p0243a21║示。」師指云：「東邊是廚房，西邊是方丈。」僧擬議，師云：「又
J34nB300_p0243a22║要打作兩片那？」進云：「望和尚再通箇消息。」師打云：「恁
J34nB300_p0243a23║麼七通八達，又要通箇甚麼？」乃云：「冬至月頭，賣被買
J34nB300_p0243a24║牛；冬至月尾，賣牛買被。今日冬至既不是月頭，也無
J34nB300_p0243a25║被賣，買甚麼牛？又不是月尾，也無牛賣，買甚麼被？只
J34nB300_p0243a26║有一條拄杖子，要賣一賣，買一件物事。諸人若有，一
J34nB300_p0243a27║任將來，兩手交易，不用買賣。不見道：雞兒換鹽，兩不
J34nB300_p0243a28║見錢。還有麼？」一僧吹滅燭便行，一僧云：「阿誰欠少？」一
J34nB300_p0243a29║僧豎起拳，一僧云：「還我拄杖來。」師云：「一總不然，一物
J34nB300_p0243a30║不成，兩物現在。」便歸方丈。
J34nB300_p0243b01║小參。僧問：「如何是父母未生前？」師便打，僧擬議，師云：
J34nB300_p0243b02║「你作父母未生前會麼？」僧禮拜，師打，云：「錯過也不知。」
J34nB300_p0243b03║遂舉：「僧問雲門：『如何是諸佛出身處？』門云：『東山水上
J34nB300_p0243b04║行。』師云：『向者裏薦得，堪與人天為師。』佛果道：『天寧則
J34nB300_p0243b05║不然，設有問：「如何是諸佛出身處？」但向他道：「熏風自
J34nB300_p0243b06║南來，殿閣生微涼。」』」師云：「向者裏薦得，自救不了。天童
J34nB300_p0243b07║老人道：『老僧則不然，設有問：「如何是諸佛出身處？」劈
J34nB300_p0243b08║脊便棒。』」師云：「向者裏薦得，堪與祖佛為師。若是靈祐
J34nB300_p0243b09║則又不然，設有問：『如何是諸佛出身處？』但向他道：『一
J34nB300_p0243b10║串穿卻。』且道與三大老是同？是別？若有簡點得出者，
J34nB300_p0243b11║來方丈通箇消息。」
J34nB300_p0243b12║除夜小參。舉：「北禪賢禪師小參云：『年窮歲盡，無可與
J34nB300_p0243b13║諸人分歲，老僧烹一頭露地白牛，炊黍米飯，煮野菜
J34nB300_p0243b14║羹，燒榾柮火，大家喫了，唱村田樂。何故？免見倚他門
J34nB300_p0243b15║戶傍他牆，剛被時人喚作郎。』便下座，歸方丈。至夜深，
J34nB300_p0243b16║維那入方丈問訊云：『縣裏有公人到，勾和尚。』禪云：『作
J34nB300_p0243b17║甚麼？』那云：『道和尚宰牛不納皮角。』禪遂將下頭帽擲
J34nB300_p0243b18║在地下，那便拾去，禪跳下禪床，攔胸擒住，叫云：『賊！賊！』
J34nB300_p0243b19║那將帽子覆禪頂云：『天寒，且還和尚。』禪呵呵大笑，那
J34nB300_p0243b20║便山去。時法昌為侍者，禪顧昌云：『者公案作麼生？』昌
J34nB300_p0243b21║云：『潭州紙貴，一狀領過。』」又舉：「雪巖欽禪師拈云：『活剝
J34nB300_p0243b22║耕牛，北禪是則好手，其奈牆塹不牢，被箇販私鹽漢
J34nB300_p0243b23║子和贓捉敗。雪巖則不然，今夜無可管顧諸人，不免
J34nB300_p0243b24║烹箇獨角泥牛，炊無米飯，唱無聲曲，與諸人分歲。忽
J34nB300_p0243b25║有箇漢出來道：「有公人索和尚皮角。」便與和聲一棒。
J34nB300_p0243b26║何故？有功者賞。』」師云：「烹露地白牛分歲，將官路當人
J34nB300_p0243b27║情，虛妝體面；烹獨角泥牛分歲，貼別人不發積，連你
J34nB300_p0243b28║一齊窮。靈祐則不然，也不烹露地白牛，免得天寒地
J34nB300_p0243b29║凍，將帽露頂；也不烹獨角泥牛，免得年窮歲盡，動棒
J34nB300_p0243b30║勞神。既然如是，且道如何是分歲一句？諸人分上各
J34nB300_p0243c01║有一頭水牯牛，須索自宰、自烹、自喫，靈祐並不敢動
J34nB300_p0243c02║著一絲毫。只有一事，忽若有人來索納皮角，且作麼
J34nB300_p0243c03║生酬他？若也酬得，真箇是免見倚他門戶傍他牆，剛
J34nB300_p0243c04║被時人喚作郎；其或未然，有食自噇，有苦自當。靈祐
J34nB300_p0243c05║且先自納去也。」拽拄杖歸方丈。
J34nB300_p0243c06║小參。僧問：「天得一以清，地得一以寧，君王得一以治
J34nB300_p0243c07║天下。且道衲僧得一時如何？」師云：「扶過斷橋水，伴歸
J34nB300_p0243c08║明月村。」進云：「將謂和尚忘卻。」師云：「你試道看。」僧一喝，
J34nB300_p0243c09║師便打，乃云：「佛法無多子，只要信得及。若也信得，攪
J34nB300_p0243c10║長河為酥酪，變大地作黃金；若也不信，黃金酥酪翻
J34nB300_p0243c11║成大地長河。且道有何方便得直下信去？」卓拄杖，云：
J34nB300_p0243c12║「一超直入如來地，水土金酥共一真。」下座。
J34nB300_p0243c13║嘉興府西渡菴小參。云：「若論此事，須向乾蘿蔔頭上
J34nB300_p0243c14║信得及、把得住，直下豁然灑落透脫、無意路知解，便
J34nB300_p0243c15║見眾生諸佛不隔絲毫，情與無情煥然等現，所謂一
J34nB300_p0243c16║念迴機便同本得，正好目朝雲漢，任運過時。雖然如
J34nB300_p0243c17║是，未可為人；若要為人，須是遇人始得。所以，古人道：
J34nB300_p0243c18║『悟了若不遇人，十箇有五雙杜撰。不惟瞎學者眼，兼
J34nB300_p0243c19║自己動便傷鋒犯手。』古人謂之自了漢，又謂之自救
J34nB300_p0243c20║不了，又謂之救不得底。須遇大手眼宗匠煆過，方能
J34nB300_p0243c21║將本得底事打得開、收得攏，著著有出身之路，始得
J34nB300_p0243c22║全提。山僧今舉幾箇古人樣子作證，一任諸人簡取。」
J34nB300_p0243c23║遂舉：「洛浦元安禪師在臨濟為侍者，濟嘗稱之曰：『此
J34nB300_p0243c24║臨濟門下一隻箭，誰敢當鋒？』諸人還知一隻箭底意
J34nB300_p0243c25║麼？便是到灑落透脫、無意路知解底田地，所以一味
J34nB300_p0243c26║迅捷，截斷天下人底舌頭。浦一日辭臨濟，濟云：『甚麼
J34nB300_p0243c27║處去？』浦云：『南方去。』濟以拄杖畫一畫，云：『過得者箇便
J34nB300_p0243c28║去。』浦便喝，濟便打，浦作禮而去。濟明日陞座，曰：『臨濟
J34nB300_p0243c29║門下有箇赤梢鯉魚，搖頭擺尾向南方去，不知向誰
J34nB300_p0243c30║家虀甕裏淹殺？』搖頭擺尾赤梢鱗，豈不灑落透脫？若
J34nB300_p0244a01║是今時杜撰長老，便好印證了，傳他拂子，教他學做
J34nB300_p0244a02║頌古、學做小參，作出世張本，因甚臨濟道不知向誰
J34nB300_p0244a03║家虀甕裏淹殺？浦遊遍諸方，直往夾山卓菴，經年不
J34nB300_p0244a04║訪夾山，山乃修書令僧馳往，浦接得便坐，卻再展手
J34nB300_p0244a05║索，僧無語，浦便打曰：『歸去舉似和尚。』豈不是灑落透
J34nB300_p0244a06║脫、無意路知解底？僧回舉似，山曰：『者僧若開書，三日
J34nB300_p0244a07║內必來；若不開書，斯人救不得也。』諸人試看，洛浦到
J34nB300_p0244a08║者田地，夾山尚云若不開書，斯人救不得者，豈謂洛
J34nB300_p0244a09║浦全無見處？山僧因判大慧聞熏風南來話，忽得前
J34nB300_p0244a10║後際斷處，為自救不了。今時杜撰長老謂熏風南來，
J34nB300_p0244a11║此則話為天下叢林所共知聞，為灑落透脫、無意路
J34nB300_p0244a12║知解，謂山僧判謂在師家用處三句一時說，今就大
J34nB300_p0244a13║慧悟處合法斷之，即所謂自救不了語，為穿鑿、為套
J34nB300_p0244a14║頭，豈古人荅此話時作意謂我此荅話已具三句，亦
J34nB300_p0244a15║令人自救不了？謂如此批判，寧不瞎將來眼，為千百
J34nB300_p0244a16║世法門之罪人云云，可謂不智之極。胡不思從上古
J34nB300_p0244a17║今批判公案者甚多，乃旁人判之之辭，豈謂荅話時
J34nB300_p0244a18║作意云我此荅話已具三句，亦令人自救不了？若如
J34nB300_p0244a19║此誣陷山僧，則從上古今批判公案者何不盡用此
J34nB300_p0244a20║話闢他？乃山僧批判底便扭捏道荅話時作此意來，
J34nB300_p0244a21║雖然便道古人荅話先作此意，亦不妨有據。何故聻？
J34nB300_p0244a22║佛果舉東山水上行話，令大慧參，凡四十二日，凡下
J34nB300_p0244a23║四十九語，佛果皆不肯，乃自上堂，特特舉熏風自南
J34nB300_p0244a24║來話別之。果見大慧前後際斷，死了不活，豈不似荅
J34nB300_p0244a25║話時作意？謂我此荅話已具三句，亦令大慧自救不
J34nB300_p0244a26║了者，卻似拏得定底一般，豈似汝杜撰盲瞎，以豎拳
J34nB300_p0244a27║為體、一喝為用？轉一箇身謂之脫體無依、謂之向上
J34nB300_p0244a28║事，鼻孔大頭垂謂之本分句等，實法繫人，斷佛慧命。
J34nB300_p0244a29║須知到灑落透脫、無意路知解底田地，正要師承，若
J34nB300_p0244a30║不遇人，正夾山所謂救不得也。夾山卻令人伺洛浦
J34nB300_p0244b01║出菴，便與燒卻。越三日，浦果出菴來，人報曰：『菴中火
J34nB300_p0244b02║起。』浦亦不顧，豈不是灑落透脫、無意路知解底？直到
J34nB300_p0244b03║夾山不禮拜，乃當面叉手而立，山曰：『雞棲鳳巢，非其
J34nB300_p0244b04║同類。出去！』浦曰：『自遠趨風，請師一接。』山曰：『目前無闍
J34nB300_p0244b05║黎，此間無老僧。』浦便喝，豈不是灑落透脫、無意路知
J34nB300_p0244b06║解底？山曰：『住！住！且莫艸艸匆匆，雲月是同，溪山各異，
J34nB300_p0244b07║截斷天下人舌頭則不無，闍黎爭教無舌人解語？』浦
J34nB300_p0244b08║佇思，山便打，浦因茲服膺。諸人試看，洛浦解截斷天
J34nB300_p0244b09║下人舌頭，豈不正是坐在灑落透脫、無意路知解處？
J34nB300_p0244b10║所以凡人問著，亦解轉身當陽一喝，饒你千轉萬轉、
J34nB300_p0244b11║千喝萬喝，只是者箇意思。今時自號為正傳者不過
J34nB300_p0244b12║如此，所以夾山明眼能向咽喉上捏住洛浦。更有天
J34nB300_p0244b13║童宏智禪師洞徹今古，為伊頌出云：『搖頭擺尾赤梢
J34nB300_p0244b14║鱗，脫體無依解轉身。』此豈不是今時人底見處？截斷
J34nB300_p0244b15║舌頭饒有術，拽迴鼻孔妙通神。他又作麼生會？夜明
J34nB300_p0244b16║簾外兮風月如晝，枯木巖前兮花卉常春。無舌人，無
J34nB300_p0244b17║舌人，正令全提一句新，獨步寰中明了了，任從天下
J34nB300_p0244b18║樂欣欣。教他更參三生六十劫，亦未夢見在。諸人當
J34nB300_p0244b19║知，搖頭擺尾赤梢鱗，脫體無依解轉身，不是無有悟
J34nB300_p0244b20║處，只因綱宗未透，所以謂之救不得底，亦謂之自救
J34nB300_p0244b21║不了，亦謂之自了漢者，便是一箇樣子。又佛果跋示
J34nB300_p0244b22║大慧法語後云：『杲首座昔游叢林，遍見大有道之士，
J34nB300_p0244b23║軒昂騰踏，不可羈縻。宣和中，余被旨領天寧，渠即先
J34nB300_p0244b24║一日入堂，已而造室中，發語果異常。陞座，舉：「諸佛出
J34nB300_p0244b25║身處，熏風自南來。」即大瞥然。』諸人試看，既大瞥然，豈
J34nB300_p0244b26║謂其非灑落透脫、無意路知解也？為甚不印證？付拂
J34nB300_p0244b27║子，乃又云：『自爾命於方丈側，寅夕與之煆煉，以白雲
J34nB300_p0244b28║老師昔所示有句無句話，渠盡伎倆百種開展悉列
J34nB300_p0244b29║下。』諸人試看，大慧參禪二十年，今又悟矣，到者裏豈
J34nB300_p0244b30║不會豎拳、會喝、會轉身邪？佛果毫不肯他，畢竟是甚
J34nB300_p0244c01║麼意思？又云：『幾乎以為心倖移換，初無實地。』此正山
J34nB300_p0244c02║僧舉唱綱宗，今時以山僧為未有的見者一般地步。
J34nB300_p0244c03║又云：『因志誠語之，昔佛鑑與余正興是謗，使更絕意
J34nB300_p0244c04║探賾，當不較多。』」師乃長嘆云：「佛果、佛鑑、大慧是何等
J34nB300_p0244c05║人品？五祖佛果是何等師承？尚云昔佛鑑與余正興
J34nB300_p0244c06║是謗，何況當今之世？山僧舉此末後大事，大似一孤
J34nB300_p0244c07║弱之木撐大廈於傾頹之際，焉得不遭其毀闢？又云：
J34nB300_p0244c08║『後來驀然猛省，盡脫去機籌，知見玄妙，因為渠云：「正
J34nB300_p0244c09║好參禪也。」』諸人試看，至此方盡脫去機籌，知見玄妙，
J34nB300_p0244c10║則前面悟處豈不是自救不了？又云：『即踴躍向前，從
J34nB300_p0244c11║頭一一加針錐，始浩然大徹。余不喜得人，但喜此正
J34nB300_p0244c12║法眼藏有覷得透底，可以起臨濟正宗。』諸人試看，至
J34nB300_p0244c13║此方云覷透正法眼藏，則前面悟處未透可知，豈不
J34nB300_p0244c14║是自救不了者？又是一箇樣子。山僧以一十五年苦
J34nB300_p0244c15║心，一朝覷透，不敢自秘，誓死弘揚，盡力發揮，公天下
J34nB300_p0244c16║於末法之際。今自閩回，將他往覓一茆地，山主徐氏
J34nB300_p0244c17║父子乞舉揚大法，山僧因風吹火，不覺舉及此。久立
J34nB300_p0244c18║眾慈，伏惟珍重。」
J34nB300_p0244c19║南華寺小參。師云：「日輪正當午，虛空絕點埃，若道更
J34nB300_p0244c20║無別箇，早添一點了也。所以，認箇明歷歷、露堂堂，猶
J34nB300_p0244c21║是鬼窟裏底活計。到者裏，須有箇透脫處，方得光明
J34nB300_p0244c22║燦爛、燦爛光明，情與無情一時成佛，真金土塊、煆與
J34nB300_p0244c23║未煆向甚麼處分？若也未透，須是全身放下，不教一
J34nB300_p0244c24║物存留，自然一踏到底；倘不放下，未免迷頭認影。若
J34nB300_p0244c25║已透得，亦不可放過；倘一放過，暫時不在，如同死人，
J34nB300_p0244c26║直得如大死卻活一般，無一點氣息、無一毫滲漏，二
J34nB300_p0244c27║六時中似水合水、似空合空，方有少許相應分。曹溪
J34nB300_p0244c28║今日說平實禪，汝等諸人還委悉麼？菴內不知菴外
J34nB300_p0244c29║事，歸家穩坐絕商量。」
J34nB300_p0244c30║陞座，小參。師云：「法是體，佛是用；佛是體，法是用。未悟
J34nB300_p0245a01║以前，先法後佛，眾生度盡恒沙佛；既悟以後，先佛後
J34nB300_p0245a02║法，諸佛何曾度一人？所以經云：『諸佛無所師，惟師寂
J34nB300_p0245a03║滅法。』還知寂滅法麼？便是一切眾生之實體。諸佛既
J34nB300_p0245a04║以此為知，豈不是眾生度盡恒沙佛？又云：『無法可說，
J34nB300_p0245a05║是名說法。』還知無法可說麼？秪為一切眾生本體即
J34nB300_p0245a06║佛，非可說亦不用說故。既無法可說，則亦無生可度，
J34nB300_p0245a07║豈不是諸佛何曾度一人？到者裏，或佛、或法，或先、或
J34nB300_p0245a08║後，盡是虛名，俱無實義。但透得箇無實義，自然心智
J34nB300_p0245a09║路絕，凡聖俱離，喚作無住本，亦喚作金剛智。雖無一
J34nB300_p0245a10║切聖凡佛法名字，能與一切聖凡佛法安名立字；雖
J34nB300_p0245a11║建立一切聖凡佛法，其實不是凡、不是聖，亦不是佛、
J34nB300_p0245a12║不是法。所以云：『非離真而立處，立處即真。』又云：『一切
J34nB300_p0245a13║諸佛及諸佛阿耨多羅三藐三菩提法皆從此經出。』
J34nB300_p0245a14║如今盡道《金剛經》乃釋迦成佛之後般若會上方說
J34nB300_p0245a15║此經，因甚經中卻道佛法盡從此出？既佛法盡從此
J34nB300_p0245a16║出，則威音王以後先佛宣揚、後佛相續即得。若威音
J34nB300_p0245a17║王以前最初一人成佛時，此經是何人宣演？且將甚
J34nB300_p0245a18║麼為此經？若恁麼疑著，只認箇報化佛邊黃卷赤軸、
J34nB300_p0245a19║心思言議底為此經，未夢見此經在。不見古人道：『悟
J34nB300_p0245a20║則不無，爭奈落在第二頭何？』佛乃覺悟之意，悟既落
J34nB300_p0245a21║第二，豈不是未有佛法先有第一底此經？且如何是
J34nB300_p0245a22║第一底此經？」良久，云：「待汝諸人悟時與汝說破。」下座。
J34nB300_p0245a23║小參。僧問：「如何是黑月以前事？」師云：「無人識得渠。」進
J34nB300_p0245a24║云：「如何是白月沒後事？」師云：「無人接得渠。」進云：「黑白
J34nB300_p0245a25║既分，前後際斷，且道者一著落在甚麼處？」師云：「分身
J34nB300_p0245a26║兩處看，不動一絲毫。」僧擬進語，師卓拄杖云：「洞山猶
J34nB300_p0245a27║在。」問：「和尚說法薦亡僧，未審亡僧還知也未？」師云：「你
J34nB300_p0245a28║還見麼？」僧擬議，師打云：「好與一齊燒去。」僧便喝，師云：
J34nB300_p0245a29║「賊過後興兵。」問：「觀一塵遍法界之內，觀法界於一塵
J34nB300_p0245a30║之中，是甚麼人分上事？」師云：「無面目人分上事。」進云：
J34nB300_p0245b01║「為甚麼踏在腳下？」師云：「非你境界。」僧禮拜起，云：「便恁
J34nB300_p0245b02║麼去時如何？」師云：「失卻了也。」問：「會則途中受用，不會
J34nB300_p0245b03║則世諦流布，金剛圈作麼生跳？栗棘蓬作麼生吞？」師
J34nB300_p0245b04║云：「喚甚麼作世諦？」僧擬議，師喝云：「果然吞跳不得。」遂
J34nB300_p0245b05║舉：「兜率悅禪師三問云：『撥草瞻風，秖圖見性，即今上
J34nB300_p0245b06║人性在甚麼處？』」師一喝。「又云：『識得自性，方脫生死，眼
J34nB300_p0245b07║光落地時作麼生脫？』」師又喝。「又云：『脫得生死，便知去
J34nB300_p0245b08║處，四大分離向甚麼處去？』」師又喝。良久，復喝一喝，云：
J34nB300_p0245b09║「恁麼當陽直透，名為向上全提，徹見自性，透脫生死，
J34nB300_p0245b10║知得去處，以至百千法門、無量玅義，無不在者一毫
J34nB300_p0245b11║頭上透頂透底。所謂一句通，千句百句一時通；一機
J34nB300_p0245b12║透，千機百機一時透，堪與祖佛為師。諸人還委悉麼？
J34nB300_p0245b13║若未委悉，不免放開一線，剖露分明。」乃云：「撥草瞻風，
J34nB300_p0245b14║秖圖見性，即今上人性在甚麼處？六根收不得，三句
J34nB300_p0245b15║豈能該？識得自性，方脫生死。眼光落地時作麼生脫？
J34nB300_p0245b16║洪波浩渺浪滔天，拈得鼻孔失卻口，脫得生死便知
J34nB300_p0245b17║去處。四大分離向甚麼處去？應以比丘身說法者，即
J34nB300_p0245b18║現比丘身而為說法；若向者裏透得去，二六時中如
J34nB300_p0245b19║龍得水、似虎靠山，大用現前，不存軌則，處處截斷眾
J34nB300_p0245b20║流、時時壁立千仞，堪與人天為師。諸人還委悉麼？若
J34nB300_p0245b21║未委悉，不免更為落草註解去也。今日蓋為大癡、不
J34nB300_p0245b22║意二亡僧估唱衣單，設齋供眾，因大癡為眾持缽江
J34nB300_p0245b23║右，冒疾身亡，臨命終時覺得生死未穩，托同行者轉
J34nB300_p0245b24║乞山僧舉揚般若，以資冥力。山僧今陞曲彔床對眾
J34nB300_p0245b25║叨呾，使存亡普利，現前大眾各各腰包頂笠，涉水登
J34nB300_p0245b26║山，到曹溪朝參暮叩，無非為圖超脫生死，明心見性。
J34nB300_p0245b27║且道性作麼生見？者箇如眼不自見、刀不自割、水不
J34nB300_p0245b28║自洗。從來性不見性者，你但直下恁麼了得，名為見
J34nB300_p0245b29║性，不待臨命終時眼光落地方脫生死，即今早已眼
J34nB300_p0245b30║光落地脫生死了也。一根既返源，六根成解脫。今既
J34nB300_p0245c01║透脫，四大分離時自然知得去處。試問諸人：且道還
J34nB300_p0245c02║有去處也無？若有去處，未為透脫；若無去處，亦非透
J34nB300_p0245c03║脫。山僧適纔道：應以比丘身說法者，即現比丘身而
J34nB300_p0245c04║為說法。若向者裏見得，方知古人道：『不變易處去，去
J34nB300_p0245c05║亦不變易。』昔日佛果禪師會下有道祖首座，一日為
J34nB300_p0245c06║眾入室，座忽問云：『生死到來，如何迴避？』眾無對，座擲
J34nB300_p0245c07║下拂子，奄然而逝，眾皆眙愕。佛果聞之至，召云：『祖首
J34nB300_p0245c08║座。』座張目視之，果云：『抖擻精神透關去。』請看祖首座
J34nB300_p0245c09║於生死門頭恁麼直捷，佛果尚囑他抖擻精神，不過
J34nB300_p0245c10║恐其有異緣耳。諸人當知，不必待四大分離時方抖
J34nB300_p0245c11║擻精神透關，即今二六時中直須心心不觸物、念念
J34nB300_p0245c12║無處所，方有少許相應分。不見古人云：『日夜精勤恐
J34nB300_p0245c13║緣差。』故今時諸方說法不是滯在無得失處，便是滯
J34nB300_p0245c14║在有得失處。曹溪則不然，有得失、無得失，總無有剩
J34nB300_p0245c15║得底法。適來者些說話明破，不堪落艸死語，正所謂
J34nB300_p0245c16║自救不了者。然若也直恁透得，說甚第一、第二？佛祖
J34nB300_p0245c17║人天早已一時轉向腳跟下踏倒了也。還委悉麼？如
J34nB300_p0245c18║未委悉，有寒暑兮促君壽，有鬼神兮妒君福。」復召大
J34nB300_p0245c19║眾，云：「久立，珍重。」下座。
J34nB300_p0245c20║寶華寺小參。僧問：「巍巍堂堂，當下不能承當，未審過
J34nB300_p0245c21║在甚麼處？」師云：「只為多了者些閒家具。」進云：「簡點將
J34nB300_p0245c22║來也不多。」師打，云：「為甚麼不承當？」僧無語，師乃云：「若
J34nB300_p0245c23║論此事，須似雲開日出，方得無分別智現前。從無分
J34nB300_p0245c24║別中終日分別，正分別此無分別底，謂之無舌人語；
J34nB300_p0245c25║以無分別中能生種種分別，謂之根本智；從無分別
J34nB300_p0245c26║智後得有分別，所以有分別智謂之後得。恁麼也不
J34nB300_p0245c27║得、不恁麼也不得、恁麼不恁麼總不得，者裏何處著
J34nB300_p0245c28║得思惟分別來？若也透得，豈不是無分別智？恁麼也
J34nB300_p0245c29║不得、不恁麼也不得、恁麼不恁麼總不得，只者豈不
J34nB300_p0245c30║是分別？然正分別此無分別底，所以云：善能分別諸
J34nB300_p0246a01║法相，於第一義而不動。喚作竹篦則觸，不喚作竹篦
J34nB300_p0246a02║則背，不得有語、不得無語，不得向意根下卜度、不得
J34nB300_p0246a03║颺在無事甲裏、不得向舉起處承當，一切總不得。速
J34nB300_p0246a04║道！速道！纔開口便打出。者裏又何處著得思惟分別
J34nB300_p0246a05║來？若也透得，豈不是無分別智？喚作竹篦則觸，不喚
J34nB300_p0246a06║作竹篦則背，不得有語，不得無語，不得向意根下卜
J34nB300_p0246a07║度，不得颺在無事甲裏，不得向舉起處承當，纔開口
J34nB300_p0246a08║便打出。只者，豈不是分別者無分別底？所以從上古
J34nB300_p0246a09║人亦有領略其旨，未能得到無分別田地，命根不斷，
J34nB300_p0246a10║活了不死，不得受用。所以道：『如人斫樹，須根上一刀，
J34nB300_p0246a11║則命根方斷。』又有得到無分別境界，一坐坐住，快活
J34nB300_p0246a12║自在，更不理會。雖或解截斷天下人舌頭，不解無舌
J34nB300_p0246a13║人語，總皆死了不活。所以云：『懸崖撒手，自肯承當；絕
J34nB300_p0246a14║後再甦，欺君不得。』到者裏截斷天下人舌頭，正是無
J34nB300_p0246a15║舌人語；無舌人語，正截斷天下人舌頭。若非死盡偷
J34nB300_p0246a16║心，㘞地一下透脫淨盡，安得有此真實受用？從上為
J34nB300_p0246a17║人方便，已盡情向諸人傾倒了也。只是者一下子，無
J34nB300_p0246a18║人替汝著力。珍重！」
J34nB300_p0246a19║小參。舉：「僧問興化：『四方八面來時如何？』化云：『打中間
J34nB300_p0246a20║底。』僧作禮，化云：『我昨日赴箇村齋，中途遇一陣卒風
J34nB300_p0246a21║暴雨，卻向古廟裏躲得過。』」師頌云：「中間打處了門頭，
J34nB300_p0246a22║古廟還須躲過休，覿面不教蹤蹟現，要玄的旨為君
J34nB300_p0246a23║酬。」復舉：「五祖演謁圓炤本禪師，古今因緣會盡，惟不
J34nB300_p0246a24║會此話，請益本，本云：『此是臨濟下因緣，須是問他家
J34nB300_p0246a25║兒孫始得。』」師頌云：「他緣須問他家得，圓炤口門何太
J34nB300_p0246a26║窄？躲雨生涯放處收，令人千古追完壁。」又舉：「五祖演
J34nB300_p0246a27║謁浮山遠禪師，請益前話，遠云：『我有箇譬喻說似你，
J34nB300_p0246a28║你一似三家村裏賣柴漢子，把箇匾擔向十字街頭
J34nB300_p0246a29║立地問人：「中書堂今日商量甚麼事？」』」師頌云：「中書堂
J34nB300_p0246a30║裏商量事，十字街頭莫問人，直下便知迴避處，卒風
J34nB300_p0246b01║暴雨不沾身。」復云：「諸人還知四面八方來時，興化打
J34nB300_p0246b02║中間底意麼？龍袖拂開全體現。還知途遇卒風暴雨，
J34nB300_p0246b03║向古廟裏躲得過底意麼？象王行處絕狐蹤。還知圓
J34nB300_p0246b04║炤道『臨濟下因緣，須問他家兒孫』底意麼？外甥終是
J34nB300_p0246b05║不肖。還知浮山道『三家村裏人，向十字街頭問中書
J34nB300_p0246b06║堂裏事』底意麼？從來不許妄通。諸人若會得圓炤底
J34nB300_p0246b07║意，便會得浮山底意；會得圓炤、浮山底意，便會得興
J34nB300_p0246b08║化底意，各有通天大路，了無毫髮差殊。近時有因圓
J34nB300_p0246b09║炤此是濟下因緣之語，一味逐塊，將謂實有箇口耳
J34nB300_p0246b10║傳授之法，判為諸家不相沿襲，而亦不相附會。何不
J34nB300_p0246b11║思圓炤以雲門兒孫既以濟下因緣為辭，不相沿襲
J34nB300_p0246b12║附會，不與他說，則浮山乃臨濟兒孫，因甚以中書堂
J34nB300_p0246b13║事為辭，更不與他說？難道也是不相沿襲附會麼？殊
J34nB300_p0246b14║不知躲雨消息，父子不傳，圓炤、浮山恁麼地早已漏
J34nB300_p0246b15║洩了也，只為五祖力不能勝，所以當面錯過。山僧今
J34nB300_p0246b16║日不妨更舉從上數則機緣為證，方知過去、未來、現
J34nB300_p0246b17║在，佛佛道同，人人得箇解脫路。不見僧問馬祖：『離四
J34nB300_p0246b18║句，絕百非，請師直指西來意。』祖云：『我今日勞倦，不能
J34nB300_p0246b19║為汝說，問取智藏去。』僧問西堂藏，藏云：『何不問和尚？』
J34nB300_p0246b20║僧云：『和尚教來問。』藏云：『我今日頭痛，不能為汝說，問
J34nB300_p0246b21║取海兄去。』僧問百丈海，海云：『我到者裏卻不會。』僧回，
J34nB300_p0246b22║舉似馬祖，祖云：『藏頭白，海頭黑。』又僧問雪峰：『臨濟四
J34nB300_p0246b23║喝，意旨如何？』峰云：『我初發足往河北，不意中途大師
J34nB300_p0246b24║化去，不及見之。他家宗旨，我所未知，汝尋他兒孫問
J34nB300_p0246b25║之。』僧以問南院，述雪峰常遣之之意，南院望雪峰再
J34nB300_p0246b26║拜云：『和尚真善知識。』諸人還知南院道和尚真善知
J34nB300_p0246b27║識底語麼？便是馬祖道藏頭白，海頭黑底一般。試看
J34nB300_p0246b28║僧問：『離四句，絕百非，請師直指西來意。』馬祖因甚道
J34nB300_p0246b29║箇今日勞倦，不與他說？至問西堂、百丈，因甚也不說，
J34nB300_p0246b30║一箇道頭痛，一箇道不會？及回舉似馬祖，又不見與
J34nB300_p0246c01║他說離四句、絕百非底西來意何如？但就西堂、百丈
J34nB300_p0246c02║兩人底話作箇斷辭道：『藏頭白，海頭黑。』又看僧問臨
J34nB300_p0246c03║濟四喝，雪峰因甚道大師遷化不及見，不與他說？及
J34nB300_p0246c04║問南院，又不見與他說四喝？如何只就雪峰底話作
J34nB300_p0246c05║箇讚詞道：『和尚真善知識。』只者些子便是金剛圈、栗
J34nB300_p0246c06║棘蓬，你若吞得跳得，臨濟三玄三要、曹洞五位君臣、
J34nB300_p0246c07║溈仰圓相、法眼六相義、雲門三句一句，不用沿襲附
J34nB300_p0246c08║會，自然如水乳合，無不透盡。所謂悟則事同一家，不
J34nB300_p0246c09║悟則萬別千差也。若以雪峰不說為諸宗不相沿襲
J34nB300_p0246c10║附會，南院乃臨濟兒孫，因甚也不與他說？法印不從
J34nB300_p0246c11║人處得，白拈手段許誰知？」
J34nB300_p0246c12║小參。舉：「雪峰在德山作飯頭，一日飯遲，德山擎缽下
J34nB300_p0246c13║法堂，峰曬飯巾次，見德山，乃云：『鐘未鳴，鼓未響，托缽
J34nB300_p0246c14║向甚麼處去？』德山便歸方丈。峰舉似巖頭，頭曰：『大小
J34nB300_p0246c15║德山未會末後句在。』山聞，令侍者喚頭去問：『你不肯
J34nB300_p0246c16║老僧那？』頭密啟其意，山乃休。明日陞堂，果與尋常不
J34nB300_p0246c17║同。頭至僧堂前，拊掌大笑曰：『且喜堂頭老漢會末後
J34nB300_p0246c18║句，他後天下人不奈伊何。雖然，也秖得三年活。』山果
J34nB300_p0246c19║三年後示寂。」師云：「大眾！還知德山低頭歸方丈并巖
J34nB300_p0246c20║頭密啟底意麼？無言時，覿露機鋒，如同電拂，豈不是
J34nB300_p0246c21║默時便是說？還知巖頭道：『大小德山未會末後句。』又
J34nB300_p0246c22║云：『且喜老漢會得末後句，以後天下人不奈伊何。』并
J34nB300_p0246c23║德山云：『你不肯老僧那？』與明日陞座，果與尋常不同
J34nB300_p0246c24║底意麼？有言時，踞虎頭、收虎尾，豈不是說時便是默？
J34nB300_p0246c25║所以雪竇道：『末後句，為君說。明暗雙雙底時節，卻物
J34nB300_p0246c26║為上，逐物為下，你默我說，你說我默，他人住處我不
J34nB300_p0246c27║住，他人行處我不行，我與雪峰同條生，不與雪峰同
J34nB300_p0246c28║條死。』便是者箇意。說是誑，默是謗，語默向上有事在。
J34nB300_p0246c29║所以五祖演道：『描也描不成，畫也畫不就。』近日博山
J34nB300_p0246c30║拈云：『密啟底意作麼道？電舌雷聲宣揚不及。』說箇電
J34nB300_p0247a01║舌雷聲，豈不是描也？畫也？既電舌雷聲宣揚不及，豈
J34nB300_p0247a02║不是描也描不成、畫也畫不就底？今有人生平只認
J34nB300_p0247a03║著箇描也描不成、畫也畫不就底主人公為事，及乎
J34nB300_p0247a04║他見博山道電舌雷聲宣揚不及，呵其不審公案語
J34nB300_p0247a05║脈，以快速說道理誤賺人，難道描也描不成、畫也畫
J34nB300_p0247a06║不就也是快速底道理麼？乃自逞解譏呵人，且復自
J34nB300_p0247a07║頌云：『低頭歸室坐孤幽，巖老要渠作濟舟，密啟意兮
J34nB300_p0247a08║將直剖，明朝說法便如流。』據此，則低頭歸室真箇是
J34nB300_p0247a09║德山不會，尚不是說法濟舟、巖頭密啟，是有箇要德
J34nB300_p0247a10║山說法利人底話密向德山說了，所以明日陞座便
J34nB300_p0247a11║會得接人言句，謂之果與尋常不同。他底杜撰如此，
J34nB300_p0247a12║焉得不以他人為謬？殊不知德山低頭歸方丈，吹毛
J34nB300_p0247a13║匣裏冷光生，外道天魔皆斬首。雪峰著了暗箭猶不
J34nB300_p0247a14║自知，舉向巖頭，巖頭恐他向死水裏坐殺，乃與當陽
J34nB300_p0247a15║提起云『大小德山未會末後句在』，正古人所謂泛鐵
J34nB300_p0247a16║船底意。殺活同時，雙明雙暗，只是孤危峭峻，難以明
J34nB300_p0247a17║破摶量，惟有同得同證者點著便知落處。所以天童
J34nB300_p0247a18║宏智禪師頌云：『末後句，會也無，德山父子太含糊，座
J34nB300_p0247a19║中亦有江南客，莫向樽前唱鷓鴣。』近日又聞呵責宏
J34nB300_p0247a20║智道：『德山父子何曾含糊？是你含糊。』乃陞座，舉此公
J34nB300_p0247a21║案從頭著語種種邪解，復有一頌云：『去來托缽自全
J34nB300_p0247a22║身，未審如何接得人？隱顯兩番巖老語，明朝再見句
J34nB300_p0247a23║分明。』他以句分明三字擬破宏智太含糊。他此一頌
J34nB300_p0247a24║并所著語，一味逐塊全是死句，語中無語名為活句。
J34nB300_p0247a25║宏智太含糊，即婆婆和和、有句無句、明暗雙雙底意，
J34nB300_p0247a26║所以洛浦云：『末後一句始到牢關，鎖斷要津不通凡
J34nB300_p0247a27║聖。』洞山云：『如世嬰兒五相完具，不去不來、不起不住，
J34nB300_p0247a28║婆婆和和、有句無句，終不得物語未正故。』溈山云：『有
J34nB300_p0247a29║句無句如滕倚樹。』將知演說諸法實無所說，有所說
J34nB300_p0247a30║是野干鳴，無所說是獅子吼。宏智太含糊，豈不是獅
J34nB300_p0247b01║子吼？他反欲以句分明底野干鳴破之，多見莫不知
J34nB300_p0247b02║量也。正是野干逐法王，百年妖怪虛開口。諸人還知
J34nB300_p0247b03║杜撰底病痛處麼？便是不曾透得末後句，所以命根
J34nB300_p0247b04║不斷，隨語生解。見巖頭道：『大小德山未會末後句在。』
J34nB300_p0247b05║他將謂實有說法接人之句，便著語云：『要驗轉身句。』
J34nB300_p0247b06║殊不知只者大小德山未會末後句在，便是巖頭底
J34nB300_p0247b07║轉身句也，便是巖頭底把斷要津、不通凡聖句也，便
J34nB300_p0247b08║是巖頭底天下人不奈伊何句也。所以道：卻物為上，
J34nB300_p0247b09║逐物為下。不見當年兜率悅問張無盡道：『秖如巖頭
J34nB300_p0247b10║言末後句，是有邪？無邪？』張云：『有。』悅大笑。今云：『要驗轉
J34nB300_p0247b11║身句。』又云：『明朝再見句分明，好與無盡一坑埋卻。』無
J34nB300_p0247b12║盡因兜率一笑，一夜睡不穩，至五更下床，觸翻溺器，
J34nB300_p0247b13║乃大徹，猛省前話。有頌云：『鼓寂鐘沉托缽回，巖頭一
J34nB300_p0247b14║拶語如雷。』既道語如雷，曾向你說箇甚麼來？豈不是
J34nB300_p0247b15║婆婆和和、有句無句而太含糊底？又恐你不會語如
J34nB300_p0247b16║雷底意，乃隨語生解，將謂被巖頭一拶，明朝德山實
J34nB300_p0247b17║有說法之句，他便捏住咽喉，向命根下一刀，云：『果然
J34nB300_p0247b18║秖得三年活，莫是遭他授記來？』他既悟了出語，自有
J34nB300_p0247b19║為人底方便、活人底眼目。下箇果然莫是四字，正是
J34nB300_p0247b20║挑出你那隨語生解底瞖，為你一時刮去了也。如是，
J34nB300_p0247b21║則果與尋常不同。莫是真有箇末後句，曾受巖頭密
J34nB300_p0247b22║啟來麼？你莫開眼做夢好。山僧己巳冬曾以此頌請
J34nB300_p0247b23║益先師，先師云：『你道他下箇果然莫是四字是甚麼
J34nB300_p0247b24║意？』山僧即時便領會得，乃作頌呈云：『托回休去已全
J34nB300_p0247b25║彰，活得三年雪上霜，直令後代守株客，踢翻溺器沸
J34nB300_p0247b26║如湯。』先師正之，時山僧雖未實證，意解所到，頌亦頗
J34nB300_p0247b27║似。既末後句是雪上霜，豈可道德山低頭歸方丈，未
J34nB300_p0247b28║是接人麼？既是沸如湯，豈容得你杜撰差排，逐節生
J34nB300_p0247b29║解麼？山僧今復別其說，為伊刮目。」乃云：「去來托缽自
J34nB300_p0247b30║全身，步步全提善誘人，明日陞堂不同處，舌頭無骨
J34nB300_p0247c01║峭嶙峋。」下座。
J34nB300_p0247c02║小參。云：「今日蓋為薦亡說法，與諸人據實商量者件
J34nB300_p0247c03║生死大事。還知生死皆汝自身變現而有，非汝四大
J34nB300_p0247c04║五蘊而有生死麼？何故聻？四大本空，五蘊非有。因汝
J34nB300_p0247c05║不明本空非有，昧卻本來面目，於自身中忽現四大
J34nB300_p0247c06║五蘊之相，凡夫認為實有，二乘破有歸空，盡屬斷常
J34nB300_p0247c07║二見，便見生死輪迴。如云無常時，拋卻殼漏子一邊，
J34nB300_p0247c08║著靈臺智性迥然而去。此是離卻四大五蘊別有，猶
J34nB300_p0247c09║為二乘外道之量。須知既是本空非有，又用離作甚
J34nB300_p0247c10║麼？愚人除境不除心，智者忘心不除境，但自忘心，同
J34nB300_p0247c11║於法界。所以，古人云：『父母所生口，終不為子說。』又云：
J34nB300_p0247c12║『與汝說者，即非密也。』言說心相總從變現而起，諸人
J34nB300_p0247c13║但將變現底根一刀截斷，則二六時中離言說相、離
J34nB300_p0247c14║名字相、離心緣相，便見本來面目灼然，與法界無有
J34nB300_p0247c15║一異之可得，便是超生脫死底時節。僧問趙州：如何
J34nB300_p0247c16║是祖師西來意？州云：『庭前柏樹子。』者豈不是忘心同
J34nB300_p0247c17║法界底？者豈不是父母所生口終不為子說底？何不
J34nB300_p0247c18║恁麼直下搆去，將從前所學明昧兩岐底言句實法
J34nB300_p0247c19║一時吐卻去？諸人還知此事不用言句麼？但知作佛，
J34nB300_p0247c20║愁甚麼眾生？」下座。
J34nB300_p0247c21║平侯鄧居士請小參。僧問：「如何是意到句不到？」師云：
J34nB300_p0247c22║「我不曾向你說甚麼。」進云：「如何是句到意不到？」師云：
J34nB300_p0247c23║「你作麼生會？」進云：「如何是意句俱到？」師打云：「一棒打
J34nB300_p0247c24║殺。」乃云：「明明向你道尚是不會，何況蓋覆將來？你諸
J34nB300_p0247c25║人向甚處摸索？不見臨濟云：『你等諸人赤肉團上有
J34nB300_p0247c26║一無位真人，常在面門山入，未證據者看看。』豈不是
J34nB300_p0247c27║明明向道底？石霜在方丈內坐，僧在窗外問云：『咫尺
J34nB300_p0247c28║之間為甚不睹師顏？』霜云：『遍界不曾藏。』僧問雪峰：『遍
J34nB300_p0247c29║界不曾藏意旨如何？』峰云：『甚麼處不是石霜？』豈不是
J34nB300_p0247c30║明明向道底？黃山谷參晦堂，堂云：『秖如仲尼道：「二三
J34nB300_p0248a01║子以我為隱乎？吾無隱乎爾。」居士如何會？』谷擬對，堂
J34nB300_p0248a02║云：『不是，不是。』谷迷悶不已。一日，侍堂山行次，時巖桂
J34nB300_p0248a03║盛開，堂云：『聞木稚花香麼？』谷云：『聞。』堂云：『吾無隱乎爾。』
J34nB300_p0248a04║谷有省。者豈不是明明向道底？韓文公參大顛，問：『和
J34nB300_p0248a05║尚春秋多少？』顛提起數珠云：『會麼？』公云：『不會。』顛云：『晝
J34nB300_p0248a06║夜一百八。』公不曉，遂回。次日，再來至門首，見首座，舉
J34nB300_p0248a07║前話問：『意旨如何？』座扣齒三下。復見顛，理前問，顛亦
J34nB300_p0248a08║扣齒三下。者豈不是明明向道底？所以臨濟云：『沿流
J34nB300_p0248a09║不止問如何？真炤無邊說似他。』又不見僧問臨濟：『如
J34nB300_p0248a10║何是無位真人？』濟下繩床扭住云：『速道！速道！』僧擬議，
J34nB300_p0248a11║濟托開云：『無位真人是甚麼乾屎橛？』便歸方丈。者豈
J34nB300_p0248a12║不是蓋覆將來底？石霜聞雪峰之語，乃云：『者老漢著
J34nB300_p0248a13║甚死急？』峰聞乃云：『老僧罪過。』者豈不是蓋覆將來底？
J34nB300_p0248a14║黃山谷後參死心，心問云：『死心死，學士死，燒作兩堆
J34nB300_p0248a15║灰，向甚麼處相見？』谷無語，心約出云：『晦堂處參得底
J34nB300_p0248a16║使未著在。』者豈不是蓋覆將來底？韓文公見顛扣齒，
J34nB300_p0248a17║乃云：『元來佛法無兩般。』顛云：『是何道理？』公云：『適來首
J34nB300_p0248a18║座亦如是。』顛乃召首座問：『是汝如此對否？』座云：『是。』顛
J34nB300_p0248a19║乃打趁出院。者豈不是蓋覆將來底？所以臨濟道：『離
J34nB300_p0248a20║相離名人不稟，吹毛用了急須磨。』從上古人箇箇頭
J34nB300_p0248a21║正尾正都透到者裏，若不到者裏，雖或得箇入處，祇
J34nB300_p0248a22║是平常性相，謂之明前不明後。試看僧問石霜：『咫尺
J34nB300_p0248a23║之間為甚不睹師顏？』豈不是孔子道：『二三子以我為
J34nB300_p0248a24║隱乎底意？』石霜道：『遍界不曾藏。』豈不是孔子道『吾無
J34nB300_p0248a25║隱乎爾』底意？雪峰道：『甚麼處不是石霜？』豈不是孔子
J34nB300_p0248a26║道『吾無行而不與二三子者，是丘也』底意？若只恁麼，
J34nB300_p0248a27║何有吾宗？須知古人末後全提，如石霜云：『者老漢著
J34nB300_p0248a28║甚死急？』雪峰云『老僧罪過』等，無論諸子百家未聞其
J34nB300_p0248a29║說，即一大藏教中亦所罕有。諸老若非有此一著，何
J34nB300_p0248a30║以承當從上教外別傳底事？且別傳底意作麼生？」良
J34nB300_p0248b01║久云：「路遠夜長休把火，大家吹滅暗中行。」下座。
J34nB300_p0248b02║除夜，小參。僧問：「大解脫底人還隨遷變也無？」師云：「隨。」
J34nB300_p0248b03║進云：「既是大解脫底人，為甚麼隨遷變？」師云：「為汝妄
J34nB300_p0248b04║想。」進云：「不將爆竹催殘臘，且聽新調律呂家。」師云：「果
J34nB300_p0248b05║然妄想。」問：「年窮歲盡則不問，推門落臼事如何？」師云：
J34nB300_p0248b06║「東家著焰爐，西家放爆竹。」進云：「爆竹後如何？」師云：「相
J34nB300_p0248b07║隨來也。」乃云：「歲盡年窮，諸事已畢，既無官錢私債逼
J34nB300_p0248b08║迫亂心，又無歌舞伎樂歡娛縱意，數莖虀菜、幾盞麤
J34nB300_p0248b09║茶與大眾分歲，此我林下人辦住世間事，辦到臘月
J34nB300_p0248b10║三十日底受用處。一旦無常，眾緣淨盡，無生死可怖、
J34nB300_p0248b11║無涅槃可趨，閻羅王引身自退，天鼓樂無處來迎，自
J34nB300_p0248b12║在自繇，全體獨脫，此我林下人辦出世間事，辦到臨
J34nB300_p0248b13║命終時底受用處。所以，古人以臨命終時一著喻之
J34nB300_p0248b14║臘月三十日。然既作箇譬喻，未免世間受用與出世
J34nB300_p0248b15║間受用打作兩橛。且如何是世、出世間受用？」卓拄杖，
J34nB300_p0248b16║云：「來年更有新條在，惱亂春風卒未休。」
J34nB300_p0248b17║
J34nB300_p0248b18║
J34nB300_p0248b19║
J34nB300_p0248b20║朝宗禪師語錄卷第四