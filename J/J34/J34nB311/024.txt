J34nB311_p0726c01║天界覺浪盛禪師全錄卷之二十四
J34nB311_p0726c02║
J34nB311_p0726c03║門人　大璽　大寧　大杲　大權　較
J34nB311_p0726c04║說
J34nB311_p0726c05║古今決不可一日無師友說（植聖艸）
J34nB311_p0726c06║世間法與出世間法，皆有三要：一要知有自己身心
J34nB311_p0726c07║性命之事，二要師其能明身心性命之人，三要求其
J34nB311_p0726c08║參悟身心性命之道。三法雖皆要領，其所重尤在得
J34nB311_p0726c09║真師友為難也。所謂世間法者，此界自有乾坤已來，
J34nB311_p0726c10║三皇氏出，仰觀焉、俯察焉、中審焉，而得法天之文、效
J34nB311_p0726c11║地之理、會人之事，所以開天下之物，成天下之務，通
J34nB311_p0726c12║天下之志，達天下之情，俾其方以類聚、物以群分，生
J34nB311_p0726c13║得其安、死得其順。由是天因之以清，地因之以寧，人
J34nB311_p0726c14║因之以貞，物因之以平。至於世久事變，類或不得聚，
J34nB311_p0726c15║群或不得分，生或不得安，死或不得順，而聖人遞出
J34nB311_p0726c16║制治，救其不逮，仍使夫夫婦婦、父父子子、長長幼幼，
J34nB311_p0726c17║以及萬物各得其所。堯、舜、禹、湯、文、武、周、孔出生，自相
J34nB311_p0726c18║師友，無非因其天地人物生成之理，而裁輔養正焉。
J34nB311_p0726c19║或因治其心所以安其身，安其身所以適其世；或因
J34nB311_p0726c20║治其世所以安其身，安其身所以樂其心。故有精一
J34nB311_p0726c21║慎獨為治心之統，有仁義禮智為治身之統，有禮樂
J34nB311_p0726c22║刑政為治世之統。總而較之，皆欲完全其天地人物
J34nB311_p0726c23║以生後之一段大法也。而所謂出世間法者，又豈捨
J34nB311_p0726c24║此世別有所謂出世乎？自古聖賢遞出制治人之身
J34nB311_p0726c25║心性命，使其生安死順於天地間，亦已至矣。然彼尚
J34nB311_p0726c26║未發明天地人物從何而生？身心性命從何而有？是
J34nB311_p0726c27║故我佛因其生安死順之中，發其生死之所自來，始
J34nB311_p0726c28║知有生無所生、死無所死者，為天地人物之根本也。
J34nB311_p0726c29║請試論之。蓋一切人等，皆有本來不生不滅靈明玅。
J34nB311_p0726c30║性，非名非相，非事非理，非根身器界，非夢想顛倒，良
J34nB311_p0727a01║由真常不守自性，不覺不知，一念妄動，故有無明。無
J34nB311_p0727a02║明者，即自己玅明性中妄立覺明，遂有能所對待，互
J34nB311_p0727a03║相轉搖，變出三細六麤，而成根身器界、夢想顛倒，復
J34nB311_p0727a04║於夢中妄見有憎愛生死種種業境，所以生生世世，
J34nB311_p0727a05║夢中作夢、識上生識，不能頓斷命根，㘞地惺悟去也。
J34nB311_p0727a06║我大覺世尊悟此覺明為咎，是知見立知為無明生
J34nB311_p0727a07║死之根本，故教人返己自求，頓惺夢業，或使人忘情
J34nB311_p0727a08║破相而見性，或使人悟心了妄而歸真，或使人不迷
J34nB311_p0727a09║於三界之空花，或使人不執於四聖之玅法，所謂即
J34nB311_p0727a10║世間而出世間也。我佛教法最廣，無有一機不利，種
J34nB311_p0727a11║種方便，設經律論，無非欲人知此一念未生前，了無
J34nB311_p0727a12║一法可得，所謂元明照生所，所立照性亡，迷妄有虛
J34nB311_p0727a13║空，依空立世界。想澄成國土，知覺乃眾生。空生大覺
J34nB311_p0727a14║中，如海一漚發。漚滅空本無，況復諸三有。而世人孰
J34nB311_p0727a15║知十方虛空生我心內，如片雲點太清哉？又孰知一
J34nB311_p0727a16║人發真歸元，十方虛空一時消殞哉？故永嘉大師云：
J34nB311_p0727a17║「夢裏明明有六趣，覺後空空無大千。遊江海，涉山川，
J34nB311_p0727a18║尋師訪友為參禪。自從識得曹溪路，了知生死不相
J34nB311_p0727a19║干。」夫人之于生死亦大矣，若實不能了知，孰能於生
J34nB311_p0727a20║死不相干哉？是故不辭跋涉，遍求明師，決擇死生，頓
J34nB311_p0727a21║超法界。痛念生死不能了脫，則萬劫長迷昏睡之途，
J34nB311_p0727a22║何日能自憤自惺，而不假師友之推乎哉？所以歷代
J34nB311_p0727a23║祖師不敢一念自欺欺人，盤根錯節，敲骨打髓，參遍
J34nB311_p0727a24║諸方門奧，透盡向上宗風，始能為人釋縛拔橛，秉殺
J34nB311_p0727a25║活鋒，游生死道，超出名言事理之障，迴開玄微玅密
J34nB311_p0727a26║之關。自非訪求師友而得其參悟之法，安能住世間
J34nB311_p0727a27║不為世間之所縛，游法海不為法海之所沉哉？烏乎！
J34nB311_p0727a28║當此世運衰微，法道凌替，苟於一日無真師友，一日
J34nB311_p0727a29║不自參求，則此幾希之脈亦幾乎息矣。或謂世人必
J34nB311_p0727a30║以聖賢為師，而不知聖賢乃以天地人物為師。夫天
J34nB311_p0727b01║地人物之師，是古今不可昧滅，不可自欺欺人之真
J34nB311_p0727b02║師也。又孰知於一念未生前，求此心師以自參悟、自
J34nB311_p0727b03║印證哉？
J34nB311_p0727b04║宗門以不肯自欺相授受說
J34nB311_p0727b05║達磨西來，初未嘗將禪與東土人參；神光斷臂，亦未
J34nB311_p0727b06║嘗要參西來人禪，秖曰：「我心未寧，乞師為我安心。」師
J34nB311_p0727b07║曰：「將心來與汝安。」及乎覓心了不可得，乃云：「為汝安
J34nB311_p0727b08║心竟。」因是豁然自悟，師資密符。當此時也，實有法可
J34nB311_p0727b09║傳乎？實無法可傳乎？若實有，達磨以何法傳彼？若實
J34nB311_p0727b10║無，神光如何因此始悟？雖然，直須親到遮般時節始
J34nB311_p0727b11║得，不爾終是自欺欺人也，又何貴於西來而為此土
J34nB311_p0727b12║之初祖哉？試問當時此土更有一人如彼不從心外
J34nB311_p0727b13║求法者否？若有達磨，不必西來；若無達磨，徒爾西來。
J34nB311_p0727b14║蓋斯時秖有義學最興，粗則執文字道理，細則執玄
J34nB311_p0727b15║玅知見，尚未離文字相及心緣相，又安知有向上不
J34nB311_p0727b16║傳之旨邪？故初祖有教外別傳，不立文字，直指人心，
J34nB311_p0727b17║見性成佛之語也。予嘗論古人生平衹是不肯自欺
J34nB311_p0727b18║欺人，所以徹上徹下絕無一毫委曲隱昧，即最初欲
J34nB311_p0727b19║明自己生死大事，不知性命落處，至有數十年求此
J34nB311_p0727b20║中一問頭不得，及痛切不已發得一問，雖萬里銀山
J34nB311_p0727b21║衝開求決，若未遇真具殺活手眼者，畢竟剖擊不破，
J34nB311_p0727b22║設剖得破，則如巖崩石裂、海晏河清，盡大地人把捉
J34nB311_p0727b23║不住，千佛出世沒奈伊何。所謂懸崖撒手自肯承當，
J34nB311_p0727b24║絕後再甦欺君不得。且古人真參實悟境界，如擊石
J34nB311_p0727b25║火真有火迸，似閃電光真有光爍，非若今日無火說
J34nB311_p0727b26║熱、無冰說寒，不悲而哭、不痒而搔，達磨再來不第折
J34nB311_p0727b27║蘆去矣。如梁武帝初見大師，即問：「朕建立寺宇，寫經
J34nB311_p0727b28║度僧，有何功德？」曰：「並無功德。」又問：「如何是聖諦第一
J34nB311_p0727b29║義？」曰：「廓然無聖。」看他如握一把金剛王寶劍，世間法
J34nB311_p0727b30║來不消一揮，出世間法來不消一揮。及問：「對朕者誰？」
J34nB311_p0727c01║曰：「不識。」末後遮一揮，即使從上佛祖也無躲跟處，況
J34nB311_p0727c02║其餘乎？當時不遇其人，便乃渡江而去，於此亦何曾
J34nB311_p0727c03║自欺欺人耶？嗣後三、四、五祖，如針芥不爽。及六祖於
J34nB311_p0727c04║黃梅夜半，乃曰：「何期自性本自清淨？何期自性本自
J34nB311_p0727c05║解脫？」若未親到不疑之地，但向此語容易領略，不啻
J34nB311_p0727c06║見彈而求鴞炙，安從夢見古人？故六祖接南嶽，但問：
J34nB311_p0727c07║「甚麼物恁麼來？」曰：「說似一物即不中。」曰：「還假修證否？」
J34nB311_p0727c08║曰：「修證即不無，染污即不得。」祖曰：「如是！如是！善自護
J34nB311_p0727c09║持。」接青原，但問：「曾作甚麼來？」曰：「聖諦亦不為。」曰：「落何
J34nB311_p0727c10║階級？」曰：「聖諦尚不為，何階級之有？」祖曰：「如是！如是！善
J34nB311_p0727c11║自護持。」秖遮便如寶鑑臨人，形影畢見，何曾費纖毫
J34nB311_p0727c12║氣力？亦何曾虛設唱酬？至南嶽接馬祖，則曰：「磨磚既
J34nB311_p0727c13║不成鏡，坐禪豈可作佛？」而良駟已見鞭影而去矣！若
J34nB311_p0727c14║是劣蹄，徒受痛策。青原接石頭，則曰：「曹溪還有遮箇
J34nB311_p0727c15║麼？」曰：「非但曹溪，西天亦無。」而靈龜已先卦兆而通矣！
J34nB311_p0727c16║若是頑殼，枉下深錐。乃若溈山踢百丈之淨瓶，臨濟
J34nB311_p0727c17║捋黃檗之虎鬚，洞山睹雲巖之鏡影，雲門攛雪峰之
J34nB311_p0727c18║鱉鼻，法眼奪地藏之指頭，各各如五行交錯，感激成
J34nB311_p0727c19║文，生剋制化，天然玅協，宗風顯密，莫斯盛矣。後世不
J34nB311_p0727c20║知好惡，不透幾微，接嚮乘虛，迷心逐跡，參悟不真，而
J34nB311_p0727c21║欲決擇宗旨，寧不喪身失命於古人之典刑哉。審夫
J34nB311_p0727c22║古人大徹之後，橫機所觸，倒用所通，未有不能為人
J34nB311_p0727c23║抽釘拔橛，去縛解粘者，以其師資授受之際，自有一
J34nB311_p0727c24║段真切之心，奮起不可思議業用，默默鼓舞作興，亦
J34nB311_p0727c25║何曾參他人口頭之禪，與授冊子上之法邪？試觀五
J34nB311_p0727c26║宗之上，師資雖少，其綱宗正大，作用弘深，龍峻脈長，
J34nB311_p0727c27║源高流遠，迄五宗之末，如宋元輩，豈無卓犖丈夫哉。
J34nB311_p0727c28║按其主張，教人看死語，執死法，或偏以評騭拈頌為
J34nB311_p0727c29║提唱宗旨者，雖則乘時穿鑿，不無見小速成，即彼嗣
J34nB311_p0727c30║人之數，不在馬石之下，求其如百丈、藥山、丹霞、龐蘊
J34nB311_p0728a01║之大機大用，何人哉？於此亦可概見，世愈降而風愈
J34nB311_p0728a02║下，脈愈微而氣愈澆矣，安得過量大漢，本色真人，重
J34nB311_p0728a03║振向上不傳之風規，復還唐宋天然之氣象哉？即如
J34nB311_p0728a04║治世之道，自堯舜為正始，至文武為正終，設非集眾
J34nB311_p0728a05║聖之大成，孔子倔起，則堯舜文武之道，未免喪其渾
J34nB311_p0728a06║全矣。仲尼直自祖述堯舜，憲章文武，明《大易》，刪《詩》、《書》，
J34nB311_p0728a07║定《禮》、《樂》，作《春秋》，標萬世帝王不易之師法，建終古天
J34nB311_p0728a08║地不壞之綱維，真可謂成始成終，時中之大聖人也。
J34nB311_p0728a09║後世雖有聖智復起，亦必守其成法，以救其偏弊而
J34nB311_p0728a10║已矣，孰能於此加焉。於戲，我此法門，至於五宗以下，
J34nB311_p0728a11║亦猶世運之值周末也，安得若而人振此亂緒之綱
J34nB311_p0728a12║哉。
J34nB311_p0728a13║大法有內外護說
J34nB311_p0728a14║護法者，護吾人身心性命之法也，即所謂王法與佛
J34nB311_p0728a15║法相表裏也。世人不知，以為護佛之法又何異？愚民
J34nB311_p0728a16║曰：我亦行堯舜之道哉！或謂佛教虛無，護之亦何補
J34nB311_p0728a17║於修齊治平？曰：非然，吾亦有身心性命之人也，能獨
J34nB311_p0728a18║舍此家國天下之法乎？佛有三大藏法，曰經、律、論，更
J34nB311_p0728a19║有教外別傳，曰正法眼，且始置勿舉。如佛最初為十
J34nB311_p0728a20║方剎土國王、大臣、長者、居士所授三皈五戒之法，亦
J34nB311_p0728a21║自奇特非常也。其三皈者：一、皈依佛，即自皈本覺靈
J34nB311_p0728a22║心。如天下人先知有君父之當尊，則夙夜匪懈以事
J34nB311_p0728a23║一人，更無悖逆以自犯也。二、皈依法，即自皈本明玅
J34nB311_p0728a24║智。如天下人先知有國制之當欽，則禮樂征伐自天
J34nB311_p0728a25║子出，更無僭越以自棄也。三、皈依僧，即自皈本淨玅
J34nB311_p0728a26║行。如天下人先知有王事之當從，則鞠躬盡瘁，死而
J34nB311_p0728a27║後已，更無欺罔以自墮也。其五戒者：一、不殺生，即不
J34nB311_p0728a28║斷自己慧命也。如天下之慘傷，莫過於中外屠戮。而
J34nB311_p0728a29║佛戒不但禁其弒害君親，即蜎飛蠕動猶不敢損，則
J34nB311_p0728a30║以慈悲絕其殺，幾有甚於威刑矣。二、不偷盜，即不虧
J34nB311_p0728b01║自己幽靈也。如天下之強暴，莫過於劫奪邦位。而佛
J34nB311_p0728b02║戒不但禁其竊取神器，即無主花卉猶不敢折，則以
J34nB311_p0728b03║喜捨絕其偷心，有甚於嚴憲矣。三不邪淫，即不喪自
J34nB311_p0728b04║己真精也。如天下之迷亂，莫過於姦辱倫理，而佛戒
J34nB311_p0728b05║不但禁其穢污閨幃，即隔壁釵聲猶不敢擬，則以堅
J34nB311_p0728b06║貞絕其欲朕，有甚於肅典矣。四不妄語，即不欺自己
J34nB311_p0728b07║至誠也。如天下之讒佞，莫過於誣滅經綸，而佛戒不
J34nB311_p0728b08║但禁其飾偽侮文，即意言綺貳猶不敢恣，則以嚴密
J34nB311_p0728b09║絕其妄隙，有甚於聖制矣。五不飲酒，即不壞自己淨
J34nB311_p0728b10║明也。如天下之失誤，莫過於昏惑治政，而佛戒不但
J34nB311_p0728b11║禁其酗酒敗事，即酣醉之人猶不敢近，則以智慧絕
J34nB311_p0728b12║其昧緣，有甚於明誥矣。即此三皈五戒，為在俗入道
J34nB311_p0728b13║之初門，施之於修齊治平，尚有餘地矣。使天下之人，
J34nB311_p0728b14║皆能遵此三皈五戒，隨次推而行之，則萬國永無干
J34nB311_p0728b15║戈僭竊亂倫敗理之事，常如唐虞揖讓之世也。況能
J34nB311_p0728b16║以根本具足，及菩薩大戒，與三德四智六度萬行，而
J34nB311_p0728b17║成就此莊嚴法宇哉。又況能以直指人心之全機大
J34nB311_p0728b18║用，使人立地可以頓悟成佛之知見哉。故吾之所謂
J34nB311_p0728b19║護法者，即所以自護其身心性命，與王法佛法相表
J34nB311_p0728b20║裏也，何嘗執虛無寂滅而無補哉。或謂今天下人，多
J34nB311_p0728b21║護持三寶，而不聞有以補治政者，何也？曰：三代已上，
J34nB311_p0728b22║人心淳樸，易於教化。降於秦漢，人物奸強，至難調御。
J34nB311_p0728b23║乃若人情物理，有先儒所未明；性命身心，有聖教所
J34nB311_p0728b24║未發；希奇作用，有王法所不加；秘密威靈，有國制所
J34nB311_p0728b25║不逮者。有富貴聰明之至極，非警以性命之大事，無
J34nB311_p0728b26║以折其貢高；有懷憤瞞激烈之不平，非喻以因果之
J34nB311_p0728b27║深緣，無以消其鬱結；有生於邊地下賤之陋劣，非設
J34nB311_p0728b28║以神道之教化，無以格其顓頑；有伏於深山窮谷之
J34nB311_p0728b29║妖邪，非感以平等之哀憐，無以攝其不測。幸此佛法
J34nB311_p0728b30║推廣於震旦，令其自肯自切，以自悟自度。即使遍諸
J34nB311_p0728c01║海嶽，以甲兵鎮守，勞民傷財，又何若分其教化，各自
J34nB311_p0728c02║相忘於道術，而共致太平哉？或謂：今人亦有歸護此
J34nB311_p0728c03║法，而復進銳退速者，何也？曰：此蓋信道不篤，雖護門
J34nB311_p0728c04║庭，設化於中，尚未深參。或遇明眼，而正見暫生；或值
J34nB311_p0728c05║邪師，而真機反謬；或自恃其尊貴，不能取善從人；或
J34nB311_p0728c06║夙負其才名，弗肯折心受鍛；或執先入之言，如毒食
J34nB311_p0728c07║不化；或局小道之智，似蹄涔未充；或各主其師承，而
J34nB311_p0728c08║疑信交戰；或私諱其標本，而藥病相持。更有說似是
J34nB311_p0728c09║而行實非，陽為此而陰在彼。有以名利佞佛，傷殘功
J34nB311_p0728c10║德之林；有以酒色逃禪，破壞定慧之脈；有以採藥迷
J34nB311_p0728c11║坑，而投爐失汞，何由值固命之金仙？有以登峰折屐，
J34nB311_p0728c12║而逐岐亡羊，焉得逢長春之肉佛？進之有為法忘軀
J34nB311_p0728c13║者，雖亦有彼作略，但以慧睫未開，或認人不真，未免
J34nB311_p0728c14║被他移轉。其大權方便之力，未能於無中猶唱出，絕
J34nB311_p0728c15║後亦吹甦者之神玅。唯全身擔荷之人，乃能於無佛
J34nB311_p0728c16║法處，建立無上法幢；無真僧中，推出人天眼目。或起
J34nB311_p0728c17║法師於故地；或延宗匠於他方；或誘引其不知，生心
J34nB311_p0728c18║仰慕；或激揚其未學，憤智參承；或屈尊就卑，而提攜
J34nB311_p0728c19║弱喪；或攀高俯下，而光闡玄微；或振作其殊途，摩盪
J34nB311_p0728c20║為象；或鼓舞其同類，交錯成文；或陰發聖賢之心傳，
J34nB311_p0728c21║以資至治；或密挽乾坤之氣運，以致太平。蓋機權之
J34nB311_p0728c22║已在我，而旋幹之應臨時也。吾所謂聞法必藉大因
J34nB311_p0728c23║緣，發機猶須真種性者，豈非欲人於此法門，當生奇
J34nB311_p0728c24║特難遭之想哉？故靈山付囑諸大士，發深誓願，而現
J34nB311_p0728c25║此國王、大臣、長者、居士等身，為內外護者，正欲其同
J34nB311_p0728c26║道化同懤，以入世援出世，斯可使正法久住，表裏兼
J34nB311_p0728c27║持也。或謂表裏兼持之法，從上亦有不易之常式乎？
J34nB311_p0728c28║曰：有。若欲使此正法兼持而久住者，莫過於華嚴圓
J34nB311_p0728c29║頓法門之綱要，其普賢長子之十大願王也。一曰禮
J34nB311_p0728c30║敬諸佛，即此開頭一著，便欲人折伏身心，全體受命，
J34nB311_p0729a01║更無凌鑠上下，向外馳求也。二曰稱讚如來，即此便
J34nB311_p0729a02║欲人頓發心花，光生長舌，更無欺罔之言，變亂聖訓
J34nB311_p0729a03║也。三曰廣修供養，即此便欲人胸襟迸出，蓋地遮天，
J34nB311_p0729a04║更無隱昧不顯，偏執冤親也。四曰懺悔業障，即此便
J34nB311_p0729a05║欲人掀翻業識，剖露空王，更無包藏禍胎，雲生日面
J34nB311_p0729a06║也。五曰隨喜功德，即此便欲人兩睫生光，遍照塵剎，
J34nB311_p0729a07║更無草野遺珠，特地按劍也。六曰請轉法輪，即此便
J34nB311_p0729a08║欲人揭開日月，朗行中天，更無霜露所墜，不聞雷霆
J34nB311_p0729a09║也。七日請佛住世，即此便欲人直見此心，各自成佛，
J34nB311_p0729a10║更無不安生理，肯作非為也。八日常隨佛學，即此便
J34nB311_p0729a11║欲人對鏡照顏，自見眉目，更無播揚糠秕，昧己昧人
J34nB311_p0729a12║也。九曰恒順眾生，即此便欲人一體神明，群靈效用，
J34nB311_p0729a13║更無燮理不和，萬物失性也。十曰普皆回向，即此便
J34nB311_p0729a14║欲人大緣性合，全體圓同，更無一微塵理，不參兩間，
J34nB311_p0729a15║異類中行，不顯正用也。如是十願大法樞機，一舉則
J34nB311_p0729a16║一切舉，一成則一切成，以其自性現量，稱性法門，繁
J34nB311_p0729a17║興大用，全體即真，而諸佛菩薩不發此願，決不能成
J34nB311_p0729a18║就一真法界，圓滿毘盧藏身也。噫？世出世間有此法
J34nB311_p0729a19║門，誰能盡此報身，行此十願，而自護世身心性命，與
J34nB311_p0729a20║法佛法相表裏，以紹隆十方慧命，而常住不滅哉。
J34nB311_p0729a21║人法必交相重說
J34nB311_p0729a22║觀夫佛祖出世，始終設化，惟有人與法而已矣。即佛
J34nB311_p0729a23║初坐菩提座，於一切法成最正覺，而說《大方廣佛華
J34nB311_p0729a24║嚴經》，是則以人為重，乃稱性之法。其全體盧舍不動
J34nB311_p0729a25║寂場，處華藏海，而智入三世，都無來住，與十方塵剎
J34nB311_p0729a26║諸佛菩薩，主伴交參，重重涉入，實惟一真法界。故普
J34nB311_p0729a27║賢、文殊為長次子，出入藏身三昧，全子即父身裏出
J34nB311_p0729a28║門，得大機大用，以向上全提也。所以有發菩提心，學
J34nB311_p0729a29║菩薩行之善財童子，而稱童子者，是最初一念真機，
J34nB311_p0729a30║即圓成實智，而頓成正覺。故其遍參離明之五十三
J34nB311_p0729b01║善知識，造端即得根本性智，而後步步入佛自性現
J34nB311_p0729b02║量境中，無論僧俗正偏，尊卑貴賤，曾不動著根身器
J34nB311_p0729b03║界，儼然得證差別性智諸大三昧，不彈指間入彌勒
J34nB311_p0729b04║樓閣，全成華藏莊嚴，則又不同彼法華三變淨土，龍
J34nB311_p0729b05║女更轉男身，始往南方無垢界成佛度生也，故開品
J34nB311_p0729b06║即名世主玅嚴。至於七處九會，佛惟放光證明，諸大
J34nB311_p0729b07║菩薩互相酬唱，皆是承佛威神，如諸侯之號令，皆出
J34nB311_p0729b08║於天王，始無僭越，所以一切禮樂征伐，悉名曰天。蓋
J34nB311_p0729b09║此經乃自性現量之法，非心外比較所知，所以二乘
J34nB311_p0729b10║在座，如瞽如聾，益顯圓頓之玅，非彼淺小所得領略
J34nB311_p0729b11║也。佛乃於是曲垂接引於鹿苑，方等及般若會，開示
J34nB311_p0729b12║眾生，漸入佛慧。而最後涅槃將至，先為付囑家業，乃
J34nB311_p0729b13║說《大乘玅法蓮華經》。是則以法為重，使彼轉身就父，
J34nB311_p0729b14║有運載歸大寂場之義，所謂諸法寂滅相也。而授記
J34nB311_p0729b15║作佛，使彼行菩薩行，莊嚴佛土，而後始得有如是因
J34nB311_p0729b16║果本末究竟等耳。不然，如世主道，欲以帝王寶位直
J34nB311_p0729b17║授庸夫，安可以服天下之心，而行天下之令哉？即堯
J34nB311_p0729b18║舉舜於側陋，亦必考功見蹟，而後攝位傳此天德也。
J34nB311_p0729b19║又況舉此法王大位，可以直授其博地凡小，而為圓
J34nB311_p0729b20║滿菩提之主哉？吾所謂必須得人得法之真，庶可荷
J34nB311_p0729b21║擔如來大事因緣，而出現於世耳。近世稱知識者，孰
J34nB311_p0729b22║不自謂傳佛心印，據法王位，圖彼名聞利養，與賤賣
J34nB311_p0729b23║佛法，至於廁坑頭，屠沽舍，爭逞機鋒，鬥尚棒喝，不惟
J34nB311_p0729b24║鼠竊狗偷而為生計，抑且以魚目燕石為希有之珍，
J34nB311_p0729b25║而濫相傳授。故有一等未聞真法之人，為彼所眩，生
J34nB311_p0729b26║輕慢心，作苟且計，便去聚眾白椎，如梨園子弟之演
J34nB311_p0729b27║戲，如教坊娼妓之作歌，所謂打鼓弄琵琶，還他一會
J34nB311_p0729b28║假也。嗚呼悲哉！夫如是，還可謂之法王法、正法眼乎？
J34nB311_p0729b29║夫如是，還使達摩、馬祖再來，又別作如何激揚乎？正
J34nB311_p0729b30║以末俗不有真求法者，安有真說法者？不有真說法
J34nB311_p0729c01║者，安有真聽法而得真開悟者哉？惟古人色心全勝，
J34nB311_p0729c02║故於語默舉止使人望之意消，豈直於登座之顧鑑
J34nB311_p0729c03║嚬呻能使人天感格？如經中所謂是時若干人遠塵
J34nB311_p0729c04║離垢，若干人得法眼淨，若干人悟無生忍、發菩提心、
J34nB311_p0729c05║獲陀羅尼，與夫某得吾皮、某得吾骨及髓者，又豈似
J34nB311_p0729c06║今人猜三枚、道兩謊之乾打油也哉？當此凋弊穢亂
J34nB311_p0729c07║之時，孰能知廉恥、覺惡羞，而不敢自欺、不敢欺佛、不
J34nB311_p0729c08║敢欺法、不敢欺僧、不敢欺人、不敢欺天下後世哉？又
J34nB311_p0729c09║孰能識法，而懼於此法門，忘身為法、捨己求人、忍難
J34nB311_p0729c10║持經，使身為床座、身為奴僕、身為犬馬、身為塗炭，而
J34nB311_p0729c11║扶植大法、尊重法王、護惜慧命、奮發人心而報大法
J34nB311_p0729c12║之恩哉？又孰能以法為重、以人為重、以建立設化為
J34nB311_p0729c13║重，使此諸佛眼目、人天眼目、眾生眼目不致昧滅，而
J34nB311_p0729c14║常照於世間、出世間哉？予嘗見近世有宰官居士，深
J34nB311_p0729c15║心欲建立法化，每多未具擇人正見，徒事名相枝葉，
J34nB311_p0729c16║不知宗旨根本，所謂徒善不足以為政也。即如三代
J34nB311_p0729c17║之道，沿至於今，未有得人而不興，未有不得人而不
J34nB311_p0729c18║敗者。吾此法門，自禪宗之盛於曹溪、馬祖、石頭，再盛
J34nB311_p0729c19║於五大宗師之制作雜出，則宋元之流弊，吾不欲觀
J34nB311_p0729c20║之矣。雖然，豈今日之人法，實異昔日之人法哉？蓋人
J34nB311_p0729c21║不得真法，而人非真人；法不得真人，而法非真法。有
J34nB311_p0729c22║一人如神光、馬祖之流者出，或當別有手眼，而返擲
J34nB311_p0729c23║此天下後世於先佛之法界，則非吾所得而知也。且
J34nB311_p0729c24║先佛之法界，雖不可思議、不可比況，然有神而明之
J34nB311_p0729c25║者，亦未有不因其本來見成之法式，得以設喻而開
J34nB311_p0729c26║悟之耳。予試舉易象以況之，或有可以會盡天下之
J34nB311_p0729c27║異同乎？或亦有可以於此知建立之法式乎？夫所謂
J34nB311_p0729c28║佛法者，即世間法也。佛如易之有太極，而普賢、文殊，
J34nB311_p0729c29║猶乾坤之具全體大用，純粹不雜。至於諸大菩薩，如
J34nB311_p0729c30║坎離六子之破體，而摩盪交錯，成八八六十四卦，以
J34nB311_p0730a01║至經天緯地，無有餘爻。其究竟指歸，不過一奇一耦
J34nB311_p0730a02║之謂道也。所謂剛柔相濟，以吉凶而生大業者，豈非
J34nB311_p0730a03║明暗交參，正偏回互，君臣一體，功位雙超之玅協哉？
J34nB311_p0730a04║所以五行之生剋制化，相生即所以相剋，相剋即所
J34nB311_p0730a05║以相生。使此太極不能發揮此五行生剋制化之道，
J34nB311_p0730a06║則太極是為死物，不得名為無生法忍，不得名為如
J34nB311_p0730a07║來藏性，不得為天地人物之始，身心性命之宗也。故
J34nB311_p0730a08║吾洞上推此向上一位為無著真宗，始知尊貴一路，
J34nB311_p0730a09║自別於君臣五位者，其在茲乎？聖君一位，正配太極
J34nB311_p0730a10║之清寧無為，所謂不顯惟德，百辟其刑，居其所而眾
J34nB311_p0730a11║星拱。是則輔弼之大臣配乾坤，六部公卿配六象，與
J34nB311_p0730a12║百官宰執之配諸卦，則始終本末舒卷一氣也。昔堯
J34nB311_p0730a13║命官，先以義和，治曆明時；舜初即位，即齊七政者，蓋
J34nB311_p0730a14║此乃天地人物之首務。故曰：易之為道，廣大悉備，雜
J34nB311_p0730a15║物撰德，開物成務，冒天下之事，成天下之亹亹者，皆
J34nB311_p0730a16║以此道為萬世君師，建中立極，而範圍天地，曲成萬
J34nB311_p0730a17║物。知此〈繫辭〉之旨，則天下古今之道，思過半矣。故儒
J34nB311_p0730a18║獨以易為天地人物不易之法，至於餘經，皆因時制
J34nB311_p0730a19║宜之事也。苟諸經一有不合大易之大經大法者，則
J34nB311_p0730a20║皆異端曲學，誣世惑民之術，又安足與天人一貫，而
J34nB311_p0730a21║建諸天地而不悖，百世以俟聖人而無惑哉？知聖人
J34nB311_p0730a22║制易之意，則知吾所謂得人得法之真，如五家宗師
J34nB311_p0730a23║之標宗立旨，以使正法久住，而非人不得破壞也。有
J34nB311_p0730a24║一人焉，觀此而興起者，則予當身為床座而供養之，
J34nB311_p0730a25║予惟日望之矣。
J34nB311_p0730a26║建剎以扶植人心鞏鴻圖說
J34nB311_p0730a27║有懷杞憂者曰：世語天下名山僧占多，亦知其利害
J34nB311_p0730a28║乎？曰：自古天下名山，非僧占也；是世人自有所繫，不
J34nB311_p0730a29║能到耳。何也？即今五嶽群巒、窮海絕島，不是龍蛇之
J34nB311_p0730a30║所蟄，即是鬼怪之所棲；不為逃亡之所依，即是奸盜
J34nB311_p0730b01║之所伏。自非離塵拔俗、不求聲色貨利之人，忘形死
J34nB311_p0730b02║心、弗戀恩愛名位之士，安能孤蹤隻影，入無煙火之
J34nB311_p0730b03║鄉；涉嶮躋危，造不耕織之地？或於此縛茅就樹，草衣
J34nB311_p0730b04║木食以窮年；或傍石為巢，火種刀耕而畢世；或致天
J34nB311_p0730b05║人送供，或來猿鹿啣花；或感獵人而捨業，或激賊輩
J34nB311_p0730b06║而改途；或啟鄉頑而惡羞，或發村懦而悚惕；或使憤
J34nB311_p0730b07║瞞而悔悟，或令迷悶而開明；或布施以格劫奪，而無
J34nB311_p0730b08║害國害民之幾；或持戒以消淫訛，而無敗俗敗倫之
J34nB311_p0730b09║朕；或忍辱以攝瞋恨，而無弒尊弒親之端；或精進以
J34nB311_p0730b10║鼓惰愚，而無甘暴甘棄之疾；或禪定以折僭亂，而無
J34nB311_p0730b11║大逆大叛之萌；或智慧以廓英奇，而無索隱行怪之
J34nB311_p0730b12║異；或權力以救邪僻，而無跳梁猖獗之狂；或悲願以
J34nB311_p0730b13║贊經綸，而無太過不及之弊。是故能使富者知盈，而
J34nB311_p0730b14║捐財植福；使貧者知乏，而效力立功；使智者知本，而
J34nB311_p0730b15║興言歎仰；使信者知性，而委命參承。或聞道行於朝
J34nB311_p0730b16║廷，而三詔不起；或播宗風於巖谷，而異域皆從；或使
J34nB311_p0730b17║蠻貊皈依，自遵約束，而免守衛之勞；或使邊方寧靜，
J34nB311_p0730b18║不見征誅，而省敕命之費。乃至默成聖制之無加，陰
J34nB311_p0730b19║振治綱之不紊，亦何曾非大同無我之創立哉！亦何
J34nB311_p0730b20║曾非至公無私之尊尚哉！普天之下，莫非王土；率土
J34nB311_p0730b21║之濱，莫非王臣。能使一介之民自安生理，不作非為，
J34nB311_p0730b22║即是一草莽之忠臣也；能使一尺之土自守本分，不
J34nB311_p0730b23║生踰越，即是一太平之治地也。世徒見一僧不法，即
J34nB311_p0730b24║欲革天下之僧，不知僧乃民作，賊亦民為耳。造妖孽
J34nB311_p0730b25║為顯異惑眾之事，創淫祠倡殺生害命之幾，自當除
J34nB311_p0730b26║滅，以正憲章。乃今有處拒僧出入城隍，有處禁寺講
J34nB311_p0730b27║演宗教，即有聽講宗教之僧不軌，乃此僧之不軌也，
J34nB311_p0730b28║豈宗教令僧之不軌哉！若以一人犯法，連罪天下之
J34nB311_p0730b29║人，欲使天下平良，不作悖逆之忿亂者，未之有也。若
J34nB311_p0730b30║以一僧不法，連廢天下之寺，欲使天下名山不為盜
J34nB311_p0730c01║賊之資棲者，安可得乎？於戲！況我佛法以慈悲為教，
J34nB311_p0730c02║以智行為門，內無主不立，外不正不行，或授戒有嚴
J34nB311_p0730c03║於國律，或講法有奧於聖經，或立論有高於尊王，或
J34nB311_p0730c04║傳燈有超於盡性，豈曰小補之哉？即國制有爵賞之
J34nB311_p0730c05║誘，且未能使百姓盡思立功；有刑罰之威，亦未能使
J34nB311_p0730c06║庶民盡懷懲惡。安能強以苦空寂寞之法，妄欲鼓簧
J34nB311_p0730c07║弄影於民乎？而世人欲以異端為闢，異廬而焚，異教
J34nB311_p0730c08║而禁，異人而驅，竟不知何異之不同於大中至正之
J34nB311_p0730c09║道哉？竟不知何異之無益於身心性命之理哉？吾所
J34nB311_p0730c10║謂真金不怕火者，正以得火而愈精也；真佛不怕排
J34nB311_p0730c11║者，正以得排而愈顯也。自古及今，迭否迭泰，何世不
J34nB311_p0730c12║因排僧而佛道明？何人不因闢佛而僧行振？吾但患
J34nB311_p0730c13║僧徒之不真，不患世人之攻眾；但患佛剎之不密，不
J34nB311_p0730c14║患名山之占多。所謂有佛住處龍天喜，無僧說法鬼
J34nB311_p0730c15║神愁也。豈有盛德大業之世，而患其佛剎之壯鴻圖
J34nB311_p0730c16║耶？
J34nB311_p0730c17║齋僧以自尊法行續佛慧說
J34nB311_p0730c18║自金身入夢，漢明帝遣使西迎，得摩騰、竺法二尊者，
J34nB311_p0730c19║以白馬馱《四十二章經》特來此土，因與諸道士設壇
J34nB311_p0730c20║焚驗，而我震旦始知有釋氏佛、法、僧三寶。故當時王
J34nB311_p0730c21║公宰輔、異道九流等，乃於法天制地之教，別得天地
J34nB311_p0730c22║從我所生之旨；乃于生順死歸之道，別得性命自我
J34nB311_p0730c23║所造之因，而超超乎悟此三界唯心、萬法唯識，深幾
J34nB311_p0730c24║神哉！故有了生死而證真常者，有即塵勞而獲解脫
J34nB311_p0730c25║者，有即王道而行佛道者，有即權教而明實教者。自
J34nB311_p0730c26║是歷代帝王、異世賢聖，悉親佛法之微，得拓內外之
J34nB311_p0730c27║化，雖國位之無常，皆尊信之不貳。所以西來之僧法
J34nB311_p0730c28║迭至，重譯之教藏彌隆。梵行遍入於人心，不待誘而
J34nB311_p0730c29║自信；微言深參於世典，不假思而自成。佛剎與鴻圖
J34nB311_p0730c30║共麗，三代之禮樂斯存；僧伽與像法同嚴，十界之性
J34nB311_p0731a01║修具在。所以僧因佛而成儀，法依僧而成教，故僧種
J34nB311_p0731a02║即是佛種，僧身即是法身也。世人所以尊敬三寶者，
J34nB311_p0731a03║正尊敬自心本性之智行耳。供養僧者，非直以飲食、
J34nB311_p0731a04║衣服、臥具、醫藥四事具足而資給之，使彼得免經營、
J34nB311_p0731a05║安身辦道之為我有功德也，正以能使我等發希有
J34nB311_p0731a06║心、生難遭想，忘軀為法，決擇死生。或因此知苦斷集，
J34nB311_p0731a07║得出恩愛名利之纏；或因此慕滅脩道，得悟因緣依
J34nB311_p0731a08║正之業；或因此從佛通儒，得世出世間不二之道；或
J34nB311_p0731a09║因此明心見性，得向上一路不傳之宗；或因我供一
J34nB311_p0731a10║真僧，而天下之妄僧俱振；或因我建一正法，而天下
J34nB311_p0731a11║之邪法皆皈；或因我續一僧之微命，即續三世諸佛
J34nB311_p0731a12║不絕之慧命；或因我護一僧之初心，即護十方眾生
J34nB311_p0731a13║常住之真心。如是齋僧，是名供十方法身之父；如是
J34nB311_p0731a14║護法，是名保三世含識之靈也。故昔日我佛親以大
J34nB311_p0731a15║法付囑諸大菩薩，於此十方剎土示現國王、大臣、長
J34nB311_p0731a16║者、居士及四眾人等之身，為內外護，成就莊嚴，此世、
J34nB311_p0731a17║出世間法所以不致斷滅也。如趙州禪師住院之日，
J34nB311_p0731a18║燕、趙二王感其道行，息兩國之爭；睦州尊宿以大草
J34nB311_p0731a19║屨掛於城門，巢賊入境見之，因感悟而救其擾亂；靈
J34nB311_p0731a20║樹禪師預知廣主有興兵用武之心，即時坐化，遺命
J34nB311_p0731a21║以消其隱慝；永明壽禪師以一言勸錢王俶納土於
J34nB311_p0731a22║宋太宗，使浙江一軍十三州俱免血刃，皆是僧法之
J34nB311_p0731a23║力互相制治而成其至化也。又況能以律制天下殺
J34nB311_p0731a24║盜篡逆之幾，與消奸淫僭奪之微；又況能以教拓天
J34nB311_p0731a25║下忠孝廉節之心，與充仁義禮智之性；又況能以禪
J34nB311_p0731a26║開天下生死性命之關，與明天地人物之主乎？予忝
J34nB311_p0731a27║生末法，幸廁僧倫，豈敢以我為僧而自贊我僧之法？
J34nB311_p0731a28║蓋我亦此世間之人也，知有僧之可尊可敬，可以自
J34nB311_p0731a29║度度人，可以報國主之深恩，可以酬檀護之厚德，是
J34nB311_p0731a30║故即以此法普告同一佛性、同一智行之人，共相自
J34nB311_p0731b01║尊自重，自行供養，使此正法常住於世云耳。
J34nB311_p0731b02║刻經以自護心法續佛慧說
J34nB311_p0731b03║三世諸佛，一皆以法為師，而得成道，即說法度生。眾
J34nB311_p0731b04║生雖曰師佛，其實師佛之法也。三寶之以佛為尊者，
J34nB311_p0731b05║蓋重其法由佛說，僧依法行故也。使佛與僧非如法
J34nB311_p0731b06║說行，則佛不名其為佛，而僧不成其為僧矣。其法又
J34nB311_p0731b07║何足貴？亦何能孤起而獨立哉？故佛僧之必依法而
J34nB311_p0731b08║成其覺道，是法必因佛僧而得常住不滅者，正所謂
J34nB311_p0731b09║一體三寶是也。所以從上佛祖始終說法，及相授受
J34nB311_p0731b10║之際，必至囑曰：「善自護持，毋令斷絕。」至再囑諸大開
J34nB311_p0731b11║士，於十方剎土，示現國王、大臣、長者、居士、四眾等身，
J34nB311_p0731b12║為內外護。是故不忘付囑之人，普現色身，建法幢於
J34nB311_p0731b13║處處，破疑網於重重。或捨全身以求半偈，或斷隻臂
J34nB311_p0731b14║而乞片言，或入海藏而憶餘詮，或造異域而請重譯，
J34nB311_p0731b15║或弘法而罹禍難，或忍法而雜寇讎。如此苦心苦行，
J34nB311_p0731b16║無非使諸佛正法眼藏常住於世，以開示悟入一切
J34nB311_p0731b17║眾生佛之知見耳。余嘗慨近世佛法荒涼，師宗昧滅，
J34nB311_p0731b18║幸有達觀、雲棲、壽昌三大師，鼎立宇內，使法流傳。余
J34nB311_p0731b19║已作不二門，發揚雲、壽二大師矣。但未得達大師行
J34nB311_p0731b20║實，故未之及耳。然聞大師挺身為法，振起頹風，刻方
J34nB311_p0731b21║冊藏板於徑山，表諸佛法身於末世，至於城邑巖穴，
J34nB311_p0731b22║莫不深沾法恩，誠可謂功齊諸聖，行越三祗也。予昔
J34nB311_p0731b23║往徑山禮塔，尋杖履鎚拂，所過化處，求其行實語錄，
J34nB311_p0731b24║並不能得，因低徊三歎曰：「大師能使從上佛祖法身
J34nB311_p0731b25║常住於世，即大師之法身也。奈何知尊重供養之名
J34nB311_p0731b26║像者，獨不知其語錄行實，真大師不滅之全身乎？安
J34nB311_p0731b27║得天下知法感恩之人，繼述其志事，急為脩葺雙徑
J34nB311_p0731b28║藏板之所，更於化城鼎建大藏樓閣及諸僧堂，剞劂
J34nB311_p0731b29║守護，奉此經板。如諸佛法身現在，擁諸梵王、帝釋、天
J34nB311_p0731b30║人等眾，儼然未散，而為轉法度生，禮拜尊重乎？」余嘗
J34nB311_p0731c01║笑天下叢林之徒，每自建立靜室，極其巧妙精工，置
J34nB311_p0731c02║彼玩好器具，不知動費若干。至於尊重經法，與安措
J34nB311_p0731c03║十方僧堂，不但如積故紙與養犬馬也。悲哉！余昔以
J34nB311_p0731c04║親柩野寄未葬，不忍此身立簷屋下，況我法身父母
J34nB311_p0731c05║生靈親依，忍使暴露不顧，而自安精美哉？且我等今
J34nB311_p0731c06║日受此清貴之福，不有十方僧法之力，又安得享此
J34nB311_p0731c07║國王檀護之庇乎？余聞宋元之間，藏板尚有二十餘
J34nB311_p0731c08║副，以遭兵火燬滅之矣。方今止有南北二藏，非遇我
J34nB311_p0731c09║二祖降詔禮部，並咨天下高僧重新較正，翻刻遍印，
J34nB311_p0731c10║諸剎流通，加以列聖頒賜護持，則此正法眼藏不幾
J34nB311_p0731c11║於湮滅歟？余於耿玉齊案見達大師錄，乃蹴起嗟嗟
J34nB311_p0731c12║曰：「吾不藉此錄，又安見大師雄心猛力荷擔此大法
J34nB311_p0731c13║哉？」即此可見剝皮析骨與漆書壁經等輩之心至今
J34nB311_p0731c14║在也。使三皇五帝之典墳及文武周孔之誥籍，不有
J34nB311_p0731c15║漆壁之人，則一經秦火已無餘矣，安復見上古聖人
J34nB311_p0731c16║之心膽骨色與大經大法之玅密？而堯舜周孔亦土
J34nB311_p0731c17║苴糠秕耳，何足以聞見神交於後世哉？審如是，則天
J34nB311_p0731c18║下名山洞府皆當刻木鐫石，乃至金匱玉函而藏之，
J34nB311_p0731c19║使山靈鬼神呵護，防其湮滅，以垂不朽可也。悲夫！法
J34nB311_p0731c20║末道降，聖賢感化，他方世間誣世惑民之書、誤心喪
J34nB311_p0731c21║志之說，恨無秦火盡為之燬燒，苟不藉此正法眼藏
J34nB311_p0731c22║開示群迷，則日暮途窮，而彼未歸之客爭免墮落於
J34nB311_p0731c23║無救也哉？即我壽昌祖未參訪時，因讀《金剛經》而開
J34nB311_p0731c24║解，後因閱《傳燈》而悟心，則此刻經之功，豈不同活佛
J34nB311_p0731c25║說法度生之力乎？則此見聞之利，寧不同親承佛祖
J34nB311_p0731c26║授受之益乎？予於是述茲見聞大法之緣，為刻經之
J34nB311_p0731c27║勸。
J34nB311_p0731c28║放生以感悟群機祝太平說
J34nB311_p0731c29║法界種性，只是一生，以凡聖分，故有戒殺放生四字。
J34nB311_p0731c30║眾生之本業，只一殺機；諸佛之本業，只一生機；度眾
J34nB311_p0732a01║生之迷業，只一戒機；成諸佛之覺業，只一放機。殺則
J34nB311_p0732a02║迷情自墮，戒則悟理自升，放則種智自充，生則覺心
J34nB311_p0732a03║自妙。夫天地之道，長且久者，只是生生不息，不曰滅
J34nB311_p0732a04║滅不生。不惟歲次之春夏是生，即秋冬亦生；不惟晝
J34nB311_p0732a05║之日轉是生，即夜之月運亦生。所以太極、陰陽、五行、
J34nB311_p0732a06║八卦度數，無有一時一刻不生。即吾人從父母未生
J34nB311_p0732a07║前以來，至有此身四肢百骸，未有一呼一吸不是生
J34nB311_p0732a08║也。稍有一氣不生，則此四肢百骸皆潰滅矣。修此幻
J34nB311_p0732a09║身之術者，尚不可一氣不保全此生，而此至靈之性、
J34nB311_p0732a10║至妙之智，何可一念不常住此生哉？故戒放二字，曲
J34nB311_p0732a11║盡三藏玄微，透出別傳機用。蓋戒是遮旨，放是表宗，
J34nB311_p0732a12║遮則凡聖兩分，表則性相平等。放表之義，的是直指
J34nB311_p0732a13║天機，橫身異類之妙密也。時有士曰：「此未曾有，從來
J34nB311_p0732a14║以戒放為佛教之初機，然未聞為妙密別傳之旨也，
J34nB311_p0732a15║請更詳示之。」杖人曰：「世人多以戒放，只為憐彼刀砧
J34nB311_p0732a16║烹煮之苦，遂彼恩愛身命之樂，或更藉說法以超度
J34nB311_p0732a17║之為至耳。然未細剖其所以，能使彼憤發感悟之機，
J34nB311_p0732a18║速於超凡入聖也。何則？一切眾生，皆死於安樂，多生
J34nB311_p0732a19║於憂患；皆迷於情欲，多感於死生。至於下劣眾生，黑
J34nB311_p0732a20║業深重，多不知文字道理知見，及參悟之法。所謂鬼
J34nB311_p0732a21║神沉憂愁之苦，鳥獸懷獝狘之悲，修羅方嗔，諸天正
J34nB311_p0732a22║樂，可以整思虞、趣菩提，惟人道為能。人為萬物之靈，
J34nB311_p0732a23║能知文字道理知見參悟，尚不能直下令彼戒殺放
J34nB311_p0732a24║生，何能速使直趣無上菩提哉？所謂人而不為，吾末
J34nB311_p0732a25║如之何也。此裴公深有望於人，獨恨諸天之樂，與四
J34nB311_p0732a26║惡之苦難度。然則四惡既已難度，今之所謂戒放者，
J34nB311_p0732a27║不只是戒放，吾人本心之生，自足以消此殺業，充此
J34nB311_p0732a28║生機歟？是則猶未盡善也。予正妙在四惡道眾生，迷
J34nB311_p0732a29║到至極之處，全不知文字道理，獨有一念貪生惡死
J34nB311_p0732a30║之心，雖至蚤虱蜎蝡，若捉之害之，必驚走而竄伏也。
J34nB311_p0732b01║以故有一人殺彼害彼，則彼惡死之心，恨入藏識，生
J34nB311_p0732b02║生世世，必冤報不已，必無能自解也。有一人救彼放
J34nB311_p0732b03║彼，則貪生之心，感透藏識，念念心心，必恩報不已，亦
J34nB311_p0732b04║必無能自障也。既彼有此感激報恩之心，透出藏識，
J34nB311_p0732b05║則彼無始積習深業，皆不能為障為迷，反因一念報
J34nB311_p0732b06║恩之良心良能，頓發良知良行，如一星之火，能燃萬
J34nB311_p0732b07║劫之稠林，以一念之靈，能豁萬德之光藏，豈不一念
J34nB311_p0732b08║放生之機，超於諸天之死於欲樂，人道之死於寬閒，
J34nB311_p0732b09║而頓破萬劫之鐵圍，銷亡無間之地獄哉？所以有雀
J34nB311_p0732b10║之啣環，龜之載溺，與種種出類生天，及悟道證果，又
J34nB311_p0732b11║有如鶴勒龍樹諸祖之傳佛正法眼藏者，皆是放其
J34nB311_p0732b12║本來自性之生生種智也。不見古來有許大聖人，如
J34nB311_p0732b13║解網易牛，是心足以為王等，皆推天下不可欺之好
J34nB311_p0732b14║惡，為格致治平，故能救人情欲之死命，放人心性之
J34nB311_p0732b15║生機，雖至惡至奸至愚至劣之徒，一念憤其感激之
J34nB311_p0732b16║良，而成天下國家不世之功業，何可指數哉？此皆戒
J34nB311_p0732b17║放之機而充之也。吾所謂法界只是一生，而妙有別
J34nB311_p0732b18║傳之旨，而續慧命者，不於此見乎？」
J34nB311_p0732b19║念佛以全提一心成淨土說
J34nB311_p0732b20║法界一切含生，元同一心，只因一念妄動，遂自各成
J34nB311_p0732b21║異途。所以念善則從善，念惡則從惡，念有則墮有，念
J34nB311_p0732b22║空則沉空，念妄則逐妄輪迴，念真則歸真常住。故說
J34nB311_p0732b23║心之前謂之性，而與情俱來謂之識。轉識成智，是教
J34nB311_p0732b24║家之所以指縱也。念者，今心也。就今心而提撕之，眾
J34nB311_p0732b25║生因念動處而向外流轉，諸佛亦因念動處而向己
J34nB311_p0732b26║歸還。馳之遠者，愈散而愈迷；返之近者，愈收而愈悟。
J34nB311_p0732b27║所以迷者亦有深淺，悟者亦有頓漸，救者亦有權實，
J34nB311_p0732b28║求者亦有速遲。種種設化投機，無非即念接引。然百
J34nB311_p0732b29║千三昧法門，其最捷最頓，直指全提之法，莫過於自
J34nB311_p0732b30║心念自佛，自佛念自心，為因果不二，本始同源之妙
J34nB311_p0732c01║也。蓋十界依正報相，皆循一心之業而得發現，所謂
J34nB311_p0732c02║情生智隔，想變體殊，心生則種種法生，心滅則種種
J34nB311_p0732c03║法滅。既一切眾生有此若干種性，色心、情識、欲念、名
J34nB311_p0732c04║言、習氣、計著、妄想、惡知、惡覺、邪見、邪緣，則此不可思
J34nB311_p0732c05║議業用，自不得不如是也。是故我佛出世說法四十
J34nB311_p0732c06║九年，亦因其業用，或談空破有，或談有破空，乃至百
J34nB311_p0732c07║千方便，互相攻擊，無非欲令眾生發真歸元，不為妄
J34nB311_p0732c08║想之所轉耳。至於說《彌陀經》，更不分真別妄，較實論
J34nB311_p0732c09║權，並無頓漸偏圓之可拘，亦無始終大小之可判，直
J34nB311_p0732c10║是全提一心不亂，清淨解脫之法，使彼一切有見、無
J34nB311_p0732c11║見、常見、斷見之凡夫、小乘、邪人、外道，一一皆得頓發
J34nB311_p0732c12║自心，超越世出世法，而成就不可思議功德也。世人
J34nB311_p0732c13║孰知此經大旨，妙在不立依真起妄、返妄歸真之語，
J34nB311_p0732c14║但敘彼佛現在說法，其極樂世界依正報相，有如是
J34nB311_p0732c15║樓閣、階道、水鳥、行樹，有如是聲聞、緣覺、菩薩眾會，皆
J34nB311_p0732c16║是如來一心清淨行願之所作也。若有善根之人發
J34nB311_p0732c17║願往生，執持名號，毋論一日、七日，但能一心不亂，自
J34nB311_p0732c18║然頓斷生死，命根現前，感應道交，即時親見彼佛及
J34nB311_p0732c19║諸聖眾，豈非臨終西方境，分明在目前，乃吾自心佛
J34nB311_p0732c20║性現量所成就之功德莊嚴哉？而六方諸佛恐此土
J34nB311_p0732c21║眾生深信不及，蓋以一向聞佛說法，種種教人觀察
J34nB311_p0732c22║修省六度萬行，然後始得到佛境界。如何此會但教
J34nB311_p0732c23║一心持名，不假方便，即得成就如是莊嚴？所以出廣
J34nB311_p0732c24║長舌，異口同音，稱讚我佛所說一心持名之法，是眾
J34nB311_p0732c25║生難信之法，是諸佛難行之事。汝等眾生當信一心
J34nB311_p0732c26║念佛，是諸佛已曾成就不可思議功德之所護念者
J34nB311_p0732c27║也。若能深信一心持名，則心心清淨，念念解脫，根根
J34nB311_p0732c28║塵塵週遍法界，皆成莊嚴淨土矣。豈非十世古今，始
J34nB311_p0732c29║終不離於當念；微塵剎海，自他不隔於毫端哉？雲棲
J34nB311_p0732c30║大師《彌陀疏鈔》，其中融通藏海，透徹化機，廣大悉備，
J34nB311_p0733a01║無不極至。余此全提之說，直聊與能信自心之人，與
J34nB311_p0733a02║不疑禪淨之人，與博觀約取之人，與竿頭進步之人
J34nB311_p0733a03║為一前矛，而助其一㘞地可也。
J34nB311_p0733a04║持戒以當當心地證法身說
J34nB311_p0733a05║夫轉凡成聖，密在雄力之大權；發覺出塵，機在猛省
J34nB311_p0733a06║之始念。故本師和尚曰：「力生小子。」沙彌曰勤策，惟力
J34nB311_p0733a07║能生含識之真心，惟勤能策後心之發覺。所以世出
J34nB311_p0733a08║世法，妙在一念生機，如火之始燃，妙在益薪以助發；
J34nB311_p0733a09║如泉之始達，妙在撥沙以疏通。又如亡子之思親，始
J34nB311_p0733a10║有歸家之念；迷途之覓路，始有悟道之由。故我盧舍
J34nB311_p0733a11║那佛與諸佛說心地法門，如毛頭許，須知秪遮一毛，
J34nB311_p0733a12║便是十世古今微塵剎海之種性也。令諸佛轉我所
J34nB311_p0733a13║說，與一切眾生開心地道，如我於心地中初發心中，
J34nB311_p0733a14║嘗所誦一戒光明金剛寶戒，是一切諸佛本源，是一
J34nB311_p0733a15║切菩薩種子，一切眾生皆有佛性，一切意識色心皆
J34nB311_p0733a16║入佛性戒中。當當常有因故，有當當常住法身；有緣
J34nB311_p0733a17║非無因故，念念不去其心。如是心地十波羅提木叉
J34nB311_p0733a18║無盡藏品，是一切眾生戒本源，自性清淨。嗚呼！只此
J34nB311_p0733a19║一段，便是三世諸佛菩薩直指人心，當當見性成佛
J34nB311_p0733a20║之妙旨也。乃至談經三百餘會，說法四十九年，以至
J34nB311_p0733a21║末後拈花，亦何曾出此心地法門最初一念發心之
J34nB311_p0733a22║當當本源佛性哉？良以眾生覺性無常，不自知有，所
J34nB311_p0733a23║以背覺合塵，不自知返。是故諸佛種種方便，秪欲使
J34nB311_p0733a24║人發此一念覺心，返本還源，歸無所得而後已也。故
J34nB311_p0733a25║曰：「我是已成佛，汝是當成佛，一切有心者，皆應受佛
J34nB311_p0733a26║戒。眾生受佛戒，即入諸佛位，位同大覺已，真是諸佛
J34nB311_p0733a27║子。」只遮子之一字，便是發覺初心從覺性起，如帝王
J34nB311_p0733a28║子是王所生，必須長養護持，使戒相具足，戒德圓成，
J34nB311_p0733a29║方能使此始覺王子還證本覺王位也。或云：但能發
J34nB311_p0733a30║此戒心，不作不犯，自成性戒，又何必具足戒相與圓
J34nB311_p0733b01║成戒德乎？曰：是不然。所謂戒心者，即此一念發覺初
J34nB311_p0733b02║心，勇猛奮烈者是也。若不有戒相，如有力男子欲往
J34nB311_p0733b03║京師尋求父母，不知前路險夷之相，徒恃己力，不免
J34nB311_p0733b04║觸途成滯也。有戒相而無戒德，又如有力男子已知
J34nB311_p0733b05║路途，而未有資糧給使，亦不免半途而廢也。即有相
J34nB311_p0733b06║德俱圓者，不悟戒性，是猶雖到京師，未知父母落處
J34nB311_p0733b07║及其本分受用，亦不免錯認它阿爺也，又況能承顏
J34nB311_p0733b08║色而奉甘旨哉？所謂孝名為戒，亦名制止。苟持戒不
J34nB311_p0733b09║知戒性之所止，尚得制欲而順其覺性哉？若欲知其
J34nB311_p0733b10║性戒之所止，直須自知遮念覺心從何而起，則知遮
J34nB311_p0733b11║念覺心從何而止也。知其所止，則知釋迦牟尼佛從
J34nB311_p0733b12║體性虛空華光三昧而入，亦復從體性虛空華光三
J34nB311_p0733b13║昧而出，不知自己覺心出入之所，又安知諸佛安身
J34nB311_p0733b14║立命之所？又安知眾生安身立命之所哉？故曰：戒性
J34nB311_p0733b15║如虛空，持者自顛倒。若不悟虛空戒性，正是門外打
J34nB311_p0733b16║之遶也。是故諸佛愍此心外求法之人，始揭出心地
J34nB311_p0733b17║法門一毛頭許，令汝自參自悟，令自作皈依，自求超
J34nB311_p0733b18║越。所以最初入門，必先令三自皈依者何？正以行人
J34nB311_p0733b19║求戒，遮念覺心，既從覺起，還從覺歸，使彼自求落處。
J34nB311_p0733b20║於此知所自歸，則知所自依之清淨佛也。蓋覺性無
J34nB311_p0733b21║常，感善法則從善，感惡法則從惡。欲使覺性常住，妙
J34nB311_p0733b22║體常明，必須自發真智。決了性真，則自不起覺明分
J34nB311_p0733b23║別之心，亦不為善惡業緣所惑。又如寶鏡當空，萬形
J34nB311_p0733b24║俱照。於此知所自歸，則知所自依之微妙法也。智本
J34nB311_p0733b25║虛明，非行不顯，必須自起真行。行起則知解情空，行
J34nB311_p0733b26║起則智覺性滿。於此全性成真、全真成性，繁興大用，
J34nB311_p0733b27║舉體無它，是為真知所自皈依之解脫僧也。吾嘗謂
J34nB311_p0733b28║若有一法不能了，不名法身；若有一法不能入，不名
J34nB311_p0733b29║般若；若有一法不能捨，不名解脫。豈非三自皈而三
J34nB311_p0733b30║聚淨乎？於此透得，則五根本戒，皆以一念發覺而圓
J34nB311_p0733c01║證之矣。若能發覺自歸，則自無不忍之心，世無可殺
J34nB311_p0733c02║之命，所謂一念忿起，即是自傷法身慧命也，可不純
J34nB311_p0733c03║仁而自持乎？若能發覺自歸，則自無不足之神，世無
J34nB311_p0733c04║有餘之物，所謂一念偷生，即是自棄法身慧命也，可
J34nB311_p0733c05║不純義而自持乎？若能發覺自歸，則自無能泄之情，
J34nB311_p0733c06║亦無可惑之色，所謂一念欲萌，即是自喪法身慧命
J34nB311_p0733c07║也，可不純禮而自持乎？若能發覺自歸，則自無能欺
J34nB311_p0733c08║之辭，亦無可誑之事，所謂一念妄動，即是自誣法身
J34nB311_p0733c09║慧命也，可不純智而自持乎？若能發覺自歸，則自無
J34nB311_p0733c10║可昧之靈，亦無能困之味，所謂一念酣發，即是自顛
J34nB311_p0733c11║法身慧命也，可不純信而自持乎？此三皈亦猶克己
J34nB311_p0733c12║存誠，五戒亦猶閑邪四勿，雖淺深之有別，實正助之
J34nB311_p0733c13║無殊。然此一念發覺始心，又何但能成三皈五戒之
J34nB311_p0733c14║宗本，直將超越六度萬行，而圓滿四智三身也。誠以
J34nB311_p0733c15║初心行人深知奉重，則性業遮業自然不作不犯，不
J34nB311_p0733c16║執身而二乘之戒相自精，不執心而大士之戒德自
J34nB311_p0733c17║備，不執性而諸佛之戒體自虛，吾之所謂當當常有
J34nB311_p0733c18║因故，有當當常住法身者，豈非頓證此始覺而成本
J34nB311_p0733c19║覺哉？故我博山大師云：「戒有大小，體非異同；戒有廣
J34nB311_p0733c20║略，理無分析；戒有斷續，性絕開遮。自非利生大士不
J34nB311_p0733c21║無犯於塵勞，有力行人何難行於頃刻？」審如是也，能
J34nB311_p0733c22║於頃刻聞思而修，奮烈而行，則此一毛頭許可以含
J34nB311_p0733c23║吐十虛，融通法界也，可不自尊自重，獨秉此發覺真
J34nB311_p0733c24║心，徹證本源佛性之金剛三昧哉？
J34nB311_p0733c25║參證以激發精微透千聖說
J34nB311_p0733c26║盤山云：「向上一路，千聖不傳。」汾陽云：「向上一路，千聖
J34nB311_p0733c27║不然。」即此不傳、不然二語，已劈腹刳心，為千萬世道
J34nB311_p0733c28║破矣。雖然如是，若不曾親向懸崖撒手，絕後重甦得
J34nB311_p0733c29║來，依舊屋裏販楊州，有甚理會處？不是徹底掀翻、打
J34nB311_p0733c30║破漆桶，又安得立地搆去？可中須遇真正大手眼作
J34nB311_p0734a01║家始得，不則縱抱荊山之璧，誰能賞鑒而剖示之哉？
J34nB311_p0734a02║余嘗有語云：「不慮英奇之不頓悟，特患無全機大用
J34nB311_p0734a03║之師；不慮宗匠之不奇逢，特患無深參徹究之士。」然
J34nB311_p0734a04║則師資之真相遇者，誠千古之未易得也。即如達摩
J34nB311_p0734a05║未曾西來此土，豈真無祖意哉？然達摩未來，而直指
J34nB311_p0734a06║人心、見性成佛之旨，何六朝已前絕無一人承當耶？
J34nB311_p0734a07║不惟達摩未來此土不知立地成佛之旨，使摩騰未
J34nB311_p0734a08║來而此土亦先知有生死輪迴之說也乎？是則佛本
J34nB311_p0734a09║自心，非人指授不見；心本是佛，非人參悟不明。而參
J34nB311_p0734a10║悟之中更有淺深，其指授之中尤有邪正。不然，世出
J34nB311_p0734a11║世法安得有聖凡之異類、大小之多乘哉？是故參須
J34nB311_p0734a12║參向上之人，證須證莫大之法，庶不偏落邪外，自陷
J34nB311_p0734a13║於坑阱也。或問：西天之外道甚多，何也？曰：彼方以大
J34nB311_p0734a14║法流布之廣遠故也。如此方初未有佛之正法，又安
J34nB311_p0734a15║有邪外之法哉？其邪外之法非別有種性，正以學佛
J34nB311_p0734a16║正法之未盡其廣大精微，而各執其小見偏知，遂各
J34nB311_p0734a17║成其邪外之異端耳。不惟出世之法為然，即世間文
J34nB311_p0734a18║章六藝、工巧百技，凡有一人得其真正之法，則必有
J34nB311_p0734a19║無限倣效習學者。其倣效之不似，與習學之未成，或
J34nB311_p0734a20║傳於世，世復以未真者為真法，傳未成者為成法，學
J34nB311_p0734a21║以謬傳，謬以訛學，訛則蔓延滿天下矣。故世間之名
J34nB311_p0734a22║世，如唐詩、晉字、漢文章，千百年來，學者滿天下，有幾
J34nB311_p0734a23║人能詩如李、杜，字如二王，文如史遷乎？故善學者，須
J34nB311_p0734a24║學其已成之法，不學其未成之法，亦在學者之下。人
J34nB311_p0734a25║心精，則其得道必真也。自斷臂求法已來，為法忘軀
J34nB311_p0734a26║者，往往皆是，總以致其精誠，自成變化，絕非有一毫
J34nB311_p0734a27║假飾而可得也。禪宗之盛，莫過馬祖、石頭之世，已自
J34nB311_p0734a28║有邪外妖孽，故德山、黃檗每切齒痛恨，而欲敲其骨、
J34nB311_p0734a29║出其髓也。不道無禪，直是無師耳。夾山開法竹林，幸
J34nB311_p0734a30║有祖師骨性，纔聞道吾譏笑，立時棄眾而參船子。黃
J34nB311_p0734b01║龍南已受泐潭澄之分座，遇雲峰悅之憤激，而重鍛
J34nB311_p0734b02║煉於慈明。兜率悅已獲真淨文之旨訣，值清素老之
J34nB311_p0734b03║錐劄，而重透脫其瞞頇。若此數老，何可指屈？使生今
J34nB311_p0734b04║世，得一知半解，已出世為人矣。天下寥寥，孰能窺其
J34nB311_p0734b05║破綻，攻其敗缺，與激其肯心，服其私意哉？又孰能如
J34nB311_p0734b06║諸師之下已虛懷，不顧名位，不惜身命，獨求大法哉？
J34nB311_p0734b07║余又竊思古人之誤，非今人之欺也。古人至有冒濫，
J34nB311_p0734b08║非彼成心故作，稍一知非，便乃翻然改過，究竟不失
J34nB311_p0734b09║其奇偉俊傑，抑且愈見其赫奕光明。今則不然，明知
J34nB311_p0734b10║心行之非，了見疾疚之過，不肯棄捨一時之名利，專
J34nB311_p0734b11║以回互四眾之譏嫌，故故不肯虛心下氣，故故不願
J34nB311_p0734b12║了死出生。使佛祖親執鍵鎚，考其虛實，明辨是非，彼
J34nB311_p0734b13║寧甘心碎身供塵土矣，孰肯憤然自怨自艾而自透
J34nB311_p0734b14║露乎？宋丞相張無盡初作無佛論，幸夫人激入此道，
J34nB311_p0734b15║閱《維摩經》有省。復過廬山，謁東林總，密與盤錯，大為
J34nB311_p0734b16║印可。及見兜率悅，遭其毒手。再過歸宗，又蹉過真淨
J34nB311_p0734b17║之熱罵後，洪覺掩鼻笑曰：「葉公好龍。及見真龍，乃怖
J34nB311_p0734b18║走耳。」噫！如此一人見如此諸大宗師，受如此鍵鎚鍛
J34nB311_p0734b19║煉，尚有如此曲折疑昧，又況曾未見人與未經爐鎚
J34nB311_p0734b20║者乎？即大慧杲遍參諸方，誰不許可？惟杲不肯自欺，
J34nB311_p0734b21║乃曰：「彼皆證我，奈我自心不然何？」後見圓悟勤，而平
J34nB311_p0734b22║日知見冰消，始為到家時節。吁！今人非此種性，無此
J34nB311_p0734b23║決定，又安得巖崩石裂，天迴地轉之受用哉？從上諸
J34nB311_p0734b24║祖於師資兩相求有如此之難，古今較參證有如此
J34nB311_p0734b25║之異，使真正有血性為生死者，聞此憤發，當何如耶？
J34nB311_p0734b26║著述以密傳心神授萬世說
J34nB311_p0734b27║《中庸》稱仲尼祖述堯舜，憲章文武。蓋孔子生於周衰，
J34nB311_p0734b28║世道當秋，如天地萬物發生暢茂之極，而將凋零之
J34nB311_p0734b29║時也。自非孔子以大經大法，集成始終一貫之大成，
J34nB311_p0734b30║則從上聖聖之文章性道，精一神明，有不勝支離散
J34nB311_p0734c01║落者矣。至孟氏時，復有楊墨之仁義，荊榛塞路。蓋聖
J34nB311_p0734c02║人之道，如天地之高厚，山海之峻深，彼曲學小見，不
J34nB311_p0734c03║能盡窺其廣大精微，盲人摸象，耳鼻蹄脊，各得一端，
J34nB311_p0734c04║遂成異端之偏執，而全體大用失矣。孟子以能言拒
J34nB311_p0734c05║楊墨者，為孔子之徒，豈容己乎？即吾出世法，固有類
J34nB311_p0734c06║此不容己者。我佛生西域將千年，此土尚未聞其名
J34nB311_p0734c07║字。及摩騰尊者入漢，始傳佛之聲教。至達摩大師來
J34nB311_p0734c08║梁，始傳佛之心宗。則此聲教之關於世也大矣。初禪
J34nB311_p0734c09║宗之來，輒呵斥執文字名相，其教律諸家，互相作難，
J34nB311_p0734c10║賴有法力神通，而顯化折服之。其教雖迭廢迭興，而
J34nB311_p0734c11║天下學者，紛綸異議，猶自梗其正化。唐末有永明壽
J34nB311_p0734c12║禪師，出而會通解息之，乃作《宗鏡錄》百卷。此書初出，
J34nB311_p0734c13║即為外國師奉矣。嘉祐中，有繼韓排佛者，明教嵩禪
J34nB311_p0734c14║師，起而作《正宗記》，及《定祖圖》、《輔教編》，伏闕上書。仁宗
J34nB311_p0734c15║大喜，旌以明教大師，賜其書入藏。一時士夫如歐陽
J34nB311_p0734c16║修輩，見其文咸色驚心折而歸敬焉。然自馬祖、石頭
J34nB311_p0734c17║二支，分為溈仰、臨濟、曹洞、雲門、法眼五大宗派，而天
J34nB311_p0734c18║下枝葉蔓衍其中，學人冒濫師承、參證無據者，往往
J34nB311_p0734c19║僭竊公行而壞正法。於是有道原禪師深為此懼，乃
J34nB311_p0734c20║披奕世之祖圖，集諸家之語錄，由七佛以至法眼之
J34nB311_p0734c21║嗣，凡五十二世，一千七百一人，成三十卷，目之曰《景
J34nB311_p0734c22║德傳燈錄》，詣闕上進。章聖皇帝詔翰林學士臣楊億
J34nB311_p0734c23║等同加裁定，敕賜流通。自是師承源流乃有證據，亡
J34nB311_p0734c24║賴之徒亦不敢篡亂矣。沿宋元之末以及今時，漸見
J34nB311_p0734c25║師法日微，邪外昌熾，胠篋祖道者不可勝數，而此宗
J34nB311_p0734c26║之正脈離散欲絕，未見有能大振而反正者。即間有
J34nB311_p0734c27║餘波末流，自謂參究得悟，復以提演示人，何曾有不
J34nB311_p0734c28║以死語死法而綴繫於人者哉？正如宋之竊竊說道
J34nB311_p0734c29║學仁義者，雖有功於澆漓傾險之俗，至於臆解聖經，
J34nB311_p0734c30║胼擬性命，不能不獲罪於孔孟也。嗟乎！法運值此，尚
J34nB311_p0735a01║何言哉？余每念宗風之不振，正以祖道之正脈不行
J34nB311_p0735a02║於世，故邪外乘隙以蒙蔽其法，而不通明也。苟有能
J34nB311_p0735a03║自明悟之人，先定其宗旨，正其門庭，嚴其號令，密其
J34nB311_p0735a04║關鍵，斥其邪說，絕其跛行，闢其道途，端其向往，則天
J34nB311_p0735a05║下有血性英靈之徒，未有不共相振刷，而望風自立
J34nB311_p0735a06║者矣。夫如是，則千聖之師法，不容不急為之先舉也。
J34nB311_p0735a07║余於歷祖宗燈，欲編集五種書。其一，較正諸祖語錄，
J34nB311_p0735a08║不論多少，各以全部流行。其二，續傳燈錄，凡有語錄
J34nB311_p0735a09║者，精擇其事；無語錄者，單詞片句，若碑記所載。凡有
J34nB311_p0735a10║師承者，皆不敢遺，以為統紀，備參證也。其三，作選祖
J34nB311_p0735a11║傳，以具全機大用，堪為萬世宗門作法印者，如洪覺
J34nB311_p0735a12║範之《僧寶傳》而評贊之，抑揚斷論，略倣史法。其四，單
J34nB311_p0735a13║集五家宗旨為五部，指出師承源流，而定其門庭堂
J34nB311_p0735a14║奧，貴在識真偽，辯正邪，使此五家子孫有所證據，不
J34nB311_p0735a15║復亂統失宗。其五，撰十法集，以足為十大法中所列
J34nB311_p0735a16║之法印者，各取其所長而入集中，評斷激揚，永為灶
J34nB311_p0735a17║鑑，此亦有大一統正名分之意乎。嗟乎！不欺夙願，而
J34nB311_p0735a18║隨薪火之緣，果能集成，以質天下後世，斯亦不負區
J34nB311_p0735a19║區繼述之一報也。