J35nB326_p0486b01║鼎湖山木人居在犙禪師剩稿卷二
J35nB326_p0486b02║侍者傳調錄
J35nB326_p0486b03║○警策緇素
J35nB326_p0486b04║世界空花，人身夢幻，一切諸法，悉屬無常，無可恃怙。
J35nB326_p0486b05║若不修行，則隨其幻境，飄流長劫，無有返期。是故如
J35nB326_p0486b06║來愍此，出現於世，以法教之，令其息煩惱火、竭愛欲
J35nB326_p0486b07║流，處涅槃城、脫生死殼。然修行徑路非一，要而言之
J35nB326_p0486b08║有三：曰參禪、念佛、修觀。禪本無門，非夙具靈根，多墮
J35nB326_p0486b09║岐途，末劫庸流，誠難悟入。觀心微細，如無般若之慧，
J35nB326_p0486b10║罕能階證。惟有念佛一門，最為捷徑。自古至今，愚智
J35nB326_p0486b11║同修，男女共趣，萬無一失。如四料揀所明，秪要自辦
J35nB326_p0486b12║肯心，勿疑自之不得。但心心不忘六字洪名，目觀耳
J35nB326_p0486b13║聽，歷歷分明。稍不分明，非昏沉，即散亂。速宜發起精
J35nB326_p0486b14║進，續前淨念，光陰不棄，自然淨念相繫。縱未相繫，而
J35nB326_p0486b15║心心淨土、念念彌陀，即寸步不移，現處極樂，又何待
J35nB326_p0486b16║身後神歸安養？有斯勝利，可不努力向前，將此數十
J35nB326_p0486b17║年之幻質，換得常樂我淨之法身，寧不快哉！寧不快
J35nB326_p0486b18║哉！頌曰：「三界猶火宅，八德本清涼。欲離堪忍土，棲心
J35nB326_p0486b19║安養鄉。六字如輪轉，淨念自相將。彌陀非別有，智人
J35nB326_p0486b20║當自強。八萬四千相，不離我心王。何勞再按指，方為
J35nB326_p0486b21║極樂邦。」（西方淨土池中水，有八功德：一澄淨，二清涼，三甘美，四輕軟，五潤澤，六安和，七除患，八增
J35nB326_p0486b22║益。安養即極樂。）
J35nB326_p0486b23║策西來山主朱玉翠
J35nB326_p0486b24║道曠如空不可睹，有錢難買百年老。罪福將來皆自
J35nB326_p0486b25║見，勸君努力修行好。老人去來皆無他，只愛他人作
J35nB326_p0486b26║佛祖。西方有路須當去，地獄無門切勿造。持齋即是
J35nB326_p0486b27║極樂因，念佛由來生淨土。此語真實決不虛，真是保
J35nB326_p0486b28║身妙靈符。
J35nB326_p0486b29║策具五近事還潮陽（來時途中遇綠林）
J35nB326_p0486b30║冒雪求真道，中途遘魔羅。直趨無有疑，得禮阿彌陀。
J35nB326_p0486c01║終心不退轉，必定度娑婆。要浴八德池，淨念滌煩波。
J35nB326_p0486c02║淨土從心得，自性即彌陀。行深功復滿，金臺桂薜蘿。
J35nB326_p0486c03║欲求早解脫，此去勿蹉跎。若悟苦海深，急須好回柁。
J35nB326_p0486c04║策劉閏心近事
J35nB326_p0486c05║人生如夢幻，備足八種苦，當早求解脫，棲神安養好。
J35nB326_p0486c06║若問彼中因，信為第一步，淨念是真行，願堅即徑路，
J35nB326_p0486c07║直趨無有疑，出斯堪忍土。
J35nB326_p0486c08║策禪堂
J35nB326_p0486c09║生死呼吸，何無怖懼？汝經不明，汝律非著，心地未了，
J35nB326_p0486c10║佛祖何似？說著心性，瞠眼相視，一言相觸，瞋火遍地。
J35nB326_p0486c11║情諛相交，互為癡喜，寸絲粒食，不思來處。心識茫茫，
J35nB326_p0486c12║夜眠小死，一聞曉鐘，翻觔落地。魂不依形，眼尚膠黐，
J35nB326_p0486c13║隨堂演課，如波搖柱。食未到時，猶打瞌睡，食畢歸堂，
J35nB326_p0486c14║聚三說四。三板敲來，捱香到未，不是狐思，便亂猜議。
J35nB326_p0486c15║眼光落地，何能作主？天堂既非，地獄難避，牛胎馬腹，
J35nB326_p0486c16║安能免之？縱得人身，愚癡無智，要如今日，誠難得矣。
J35nB326_p0486c17║我此實言，決不相欺，其如不信，自看腳跟。穩未？穩未？
J35nB326_p0486c18║倘再閑談，不遵規矩，速出山門，必不▆▆。
J35nB326_p0486c19║策淨業堂
J35nB326_p0486c20║欲修淨土，須清三業。三業既潔，淨土可成；三業不淳，
J35nB326_p0486c21║淨土無因。故於二六時中，勤策身口意業。身勤則坐
J35nB326_p0486c22║禪禮拜，口勤則諷誦默言，心勤則淨念相繫。如是晝
J35nB326_p0486c23║夜六時做去，即淨土現前，三昧可辦矣。六時之外，不
J35nB326_p0486c24║得言談接對，往來相看，以廢淨業工夫。如有違此規
J35nB326_p0486c25║約者，堂主舉罰。三諫不從者，任汝出堂，東去西去。
J35nB326_p0486c26║策老堂
J35nB326_p0486c27║不烹而飲，不炊而食。要溫則溫，要熱則熱。聽板過堂，
J35nB326_p0486c28║碗缽他洗。肩不挑兮，物不拈指。堂房精麗，床帳斯備。
J35nB326_p0486c29║聖相巍峨，誠難值遇。任汝瞻禮，任汝想憶。何因而至，
J35nB326_p0486c30║樂已云極。事事皆足，王宮何異。晝夜思來，實應慚恥。
J35nB326_p0487a01║年既風燭，寧無恐懼。一朝臥疾，百苦交逼。眼光掩卻，
J35nB326_p0487a02║方悔晚矣。淨念不純，被業牽去。此生不了，曠劫難避。
J35nB326_p0487a03║欲脫輪迴，及時努勵。彌陀在望，時未忘伊。汝何不念，
J35nB326_p0487a04║剋酬慈意。但得一心，迷悟休擬。忽然觸著，彌陀即汝。
J35nB326_p0487a05║若了惟心，淨土在此。生即無生，去亦奚去。倘未契悟，
J35nB326_p0487a06║且向蓮池。同居彌陀，為汝指示。豁然解了，生佛者是。
J35nB326_p0487a07║策鼎湖眾職事
J35nB326_p0487a08║夫為職事，本是輔翼叢林，供養佛法僧寶，成辦所修
J35nB326_p0487a09║自利利他之務，故須盡心竭力，猶恐心之不盡、力之
J35nB326_p0487a10║未竭，何可厭煩託事偷安？至有所失，彼此不備。然供
J35nB326_p0487a11║他即是供己，各各成辦事業，所以搬柴運水無非是
J35nB326_p0487a12║道，作用唯在當人，豈可欣彼厭此、憚勞自逸？胡不見
J35nB326_p0487a13║曹溪負舂、雪峰司飯、溈山典食、徑山洗籌、百丈不作
J35nB326_p0487a14║不食、壽昌終身力耕，俱有榜樣，悉成傳燈諸祖。由斯
J35nB326_p0487a15║觀之，執勞服役殊非分外事也。現前共住將二百眾，
J35nB326_p0487a16║而常住各職事每每缺人，有力者即宜挺身向前，奚
J35nB326_p0487a17║當退縮私避？除其不樂為佛為祖者，吾末奈之何也
J35nB326_p0487a18║矣！
J35nB326_p0487a19║策知客
J35nB326_p0487a20║知客之職，乃叢林之屬望，主人之代履。故須迎賓有
J35nB326_p0487a21║禮，接物和光，毋存好惡，謙下自卑。出語必須柔和，心
J35nB326_p0487a22║地務宜慈愛。至於款待，豐儉隨時，雖曰山蔬麤糲，不
J35nB326_p0487a23║失殷勤，理亦無過。凡有緇素客至，倘有贈遺，不可輕
J35nB326_p0487a24║受，始得公而無私，遵佛遺制，順古清規，無忝厥職。如
J35nB326_p0487a25║或不然，心懷怖愛，情露瞋癡，違律明誡，自招愆咎，察
J35nB326_p0487a26║出決不輕恕。
J35nB326_p0487a27║策典座飯頭
J35nB326_p0487a28║一飲一食，乃檀越信心殷重，為求福故，割妻子分，減
J35nB326_p0487a29║自口腹，以供眾僧。誠如金屑，易食難消。若無修行，未
J35nB326_p0487a30║免披毛戴角酬還。靜夜思來，可不警心。其為飯頭者，
J35nB326_p0487b01║固宜儉約，不可浪廢。儉則不奢，約而有準。觀眾多寡，
J35nB326_p0487b02║以設粥飯，不得多剩，致生三過：一者暴賤信施；二者
J35nB326_p0487b03║虧損常住；三者宿餿，眾食不安。粒米七斤，可不畏之。
J35nB326_p0487b04║其典座者，更宜檢點。苟無護惜之心，自招愆于長劫。
J35nB326_p0487b05║倘有偏私，誰當代罪？因果歷然，豈容不懼。慎之慎之。
J35nB326_p0487b06║策司鐘鼓
J35nB326_p0487b07║凡鐘鼓犍稚之聲，利益幽顯，上根聞之，立證圓通。故
J35nB326_p0487b08║佛敕擊鐘，令阿難悟。下根聞之，三業肅清，心意寂然。
J35nB326_p0487b09║故古人臨終之際，遣人長鳴鐘磬，以助正念。鬼神聞
J35nB326_p0487b10║之，合掌敬禮。幽途息苦，地獄清涼。昔寶誌公借武帝
J35nB326_p0487b11║道眼，見地獄苦相，乃問曰：「何以止之？」公曰：「唯聞鐘磬
J35nB326_p0487b12║聲，其苦斬息。」遂敕天下寺院擊鐘，須徐舒其聲。又南
J35nB326_p0487b13║唐高帝誤殺降民，墮在獄中，囑還甦人以奏嗣主，令
J35nB326_p0487b14║諸寺院鳴鐘，須延其聲，俾受苦人聞聲，得暫休息。由
J35nB326_p0487b15║是觀之，凡擊鐘時，須細心輕手，長延其聲，餘音將盡，
J35nB326_p0487b16║方續後聲，使幽途眾苦而長息，洪音萬古而不竭，即
J35nB326_p0487b17║此便是救苦之大士。昔莊嚴寺釋智興誠可鑒之。（智興
J35nB326_p0487b18║載《六道集》五卷中）
J35nB326_p0487b19║策禪律學
J35nB326_p0487b20║文字之始，本乎伏羲氏畫八卦，至五帝文而（詳矣），皆以
J35nB326_p0487b21║聖教化民，淳朴之風存焉。迨至周衰，淳朴之風凋散，
J35nB326_p0487b22║而孔子刪詩定樂，以易道教人，契自本性，未嘗攻詩
J35nB326_p0487b23║詞歌賦。及至漢晉稍興，詩賦之盛，莫若唐宋也。釋氏
J35nB326_p0487b24║之教，始自漢明，至于晉宋齊梁，皆以實學教人，與儒
J35nB326_p0487b25║道併化。嗣後人多于佛經目為文字，道理知解，由是
J35nB326_p0487b26║生焉。知解生，悟門絕，故鼻祖初來，掃卻文字，示以直
J35nB326_p0487b27║指見性之宗。二祖嗣其旨，皆以文字為糟粕，使人默
J35nB326_p0487b28║契心源，不落語言文字知解，是為佛祖直指之宗。自
J35nB326_p0487b29║唐宋五代至元，皆純金朴玉，祖祖相傳，不悖佛祖之
J35nB326_p0487b30║宗。明初亦不異先朝，俱禪律並行。明代將末，禪律陵
J35nB326_p0487c01║夷，人多怠惰，不遵佛制，自號宗門，不拘小節，放縱自
J35nB326_p0487c02║恣，食無晝夜，過午飽餐，違佛明制。茲不但孔門失子
J35nB326_p0487c03║淳儒，即釋門亦失于真僧矣。嗚呼！法之末矣，豎拳豎
J35nB326_p0487c04║拂，遍滿大地，誠非釋門盛事，吾憂其為釋門之衰相
J35nB326_p0487c05║耳。其有智者，當念如來臨涅槃之際，諄諄誨囑，俾依
J35nB326_p0487c06║木叉為師，始不媿為佛弟子者也。
J35nB326_p0487c07║○尺牘
J35nB326_p0487c08║與嚴清江伯
J35nB326_p0487c09║世間事業，居士幹辦已極；出世機緣，當求有大了徹，
J35nB326_p0487c10║為金粟再世，攝化同事，無負此生昂昂丈夫。向索拄
J35nB326_p0487c11║杖，衲舉有拄杖與拄杖，無拄杖奪拄杖之句，曾力參
J35nB326_p0487c12║實究否？此非慳吝拄杖，借句搪塞，確欲居士了明親
J35nB326_p0487c13║送拄杖來也。別後懷思，惟此便風勒布，亦惟於此冀
J35nB326_p0487c14║我拄杖得蚤出山為快。
J35nB326_p0487c15║與佟六孩居士
J35nB326_p0487c16║天下第一等人，堪肩第一等事。所謂第一等事者，功
J35nB326_p0487c17║名富貴固非其業，即道德文章亦非其具，是當人無
J35nB326_p0487c18║量劫來生死之一大事。此事當明甚於饑渴，而人莫
J35nB326_p0487c19║之顧問。最可悲痛者，厚植般若緣者，時能頓覺，悔悟
J35nB326_p0487c20║為遲。若居士者，真是頓覺天下之第一等人也。故乃
J35nB326_p0487c21║有昨來猛擔荷，衲喜不勝。今暫歸山，他時定出相訪，
J35nB326_p0487c22║出家人不妄語也。詩扇一握，非為芹敬，蓋以作箇念
J35nB326_p0487c23║頭，令記憶不忘耳。
J35nB326_p0487c24║與李友三學憲
J35nB326_p0487c25║春澤既深，物生日茂，即天文之觀，是人文之所化成
J35nB326_p0487c26║者也。故文章為天下之生氣，唐虞誕敷文教，達天下
J35nB326_p0487c27║之生氣也。生氣牿亡，天下斯講武而尟文。今中興文
J35nB326_p0487c28║教寄於居士，寄天下之生於居士也。生天下之福，其
J35nB326_p0487c29║福無量，得為居士賀。但文是生而非所以生者，所以
J35nB326_p0487c30║生其性命之修乎？修性命之學，實惟釋氏而得其傳，
J35nB326_p0488a01║於諸黌宮，肯賜表彰釋學一二，則天下性命修，天下
J35nB326_p0488a02║文章無不煥矣。居士真不負天子寄託，而得其大生
J35nB326_p0488a03║天下者矣。辱在法契之所當饒舌者，故用具陳。
J35nB326_p0488a04║與陸義山中翰
J35nB326_p0488a05║鳳翥南來，五嶺為之彩溢。貧道固深居窮谷，亦知景
J35nB326_p0488a06║仰天人，第自慚疏野，未易摳瞻光霽耳。暑月辱承大
J35nB326_p0488a07║作金扇，正捧誦間，不覺仁風涼徹，又何啻廬山寒瀑
J35nB326_p0488a08║覿面飄飛乎？居士般若根深，不忘靈山付囑，獨不知
J35nB326_p0488a09║聞樨香公案曾對幾長老舉揚否？台旌未云北指，倘
J35nB326_p0488a10║獲枉顧荒山、傾論林竹，與有欣輝焉。嘉惠疊頒，感戢
J35nB326_p0488a11║無已。率此鳴謝，臨楮無任瞻溯不宣。
J35nB326_p0488a12║與侯商丘伯
J35nB326_p0488a13║藉緣圖悟，猶有玄慕。佛山得面，未肯泛常置之，故和
J35nB326_p0488a14║尊韻成偈，存為法門佳話，曾在錄呈，想博笑覽矣。人
J35nB326_p0488a15║世福位功業於居士已備，復少何事？所少者，衣線下
J35nB326_p0488a16║一件大事耳。伏願一切時中提句話頭，究此件大事，
J35nB326_p0488a17║於生死去來絲毫不昧，若古龐老之參馬大師、張無
J35nB326_p0488a18║盡之嗣兜率悅，殊絕為何如哉？不勝祈仰。
J35nB326_p0488a19║與梁同菴孝廉
J35nB326_p0488a20║四大本空，五蘊非我，誰為病者？倘能於此當下覷破，
J35nB326_p0488a21║則四百四峰一時摧落，獲大自在，方知病乃修行者
J35nB326_p0488a22║之良藥也。斯時正可將日前所得工夫一一驗過，中
J35nB326_p0488a23║有得力的，便可向前進步；如或用不著，即須徹底掀
J35nB326_p0488a24║卻，從頭做過，取箇灑落處，始不負居士向人開口自
J35nB326_p0488a25║肯也。
J35nB326_p0488a26║與吳幼更孝廉
J35nB326_p0488a27║去歲一晤，便知居士是世間挺特丈夫。蓋世知見者，
J35nB326_p0488a28║第於出世丈夫未立、出世知見未證，若真挺特漢子，
J35nB326_p0488a29║當須趁時決取證入，即世、出世間丈夫知見俱備，斯
J35nB326_p0488a30║為真實挺特者矣。雖然如是，還要做到不丈夫、不知
J35nB326_p0488b01║見、不挺特，無可名、不可似，是世間非世間，是出世間
J35nB326_p0488b02║非出世間，瞻之不得其形、覓之不得其蹤，閻羅老子
J35nB326_p0488b03║到此求禮一場懡㦬，諸聖欲與說法不能吐舌，何生
J35nB326_p0488b04║死去來而不自由者哉？如或不然，未免有喫閻羅老
J35nB326_p0488b05║子鐵棒日在，又豈能脫其驢胎馬腹者乎？同菴卓、金
J35nB326_p0488b06║二公，實世間伶俐丈夫，但惜其不遇作家鉗鎚手眼，
J35nB326_p0488b07║剝卻伶俐知見，脫皮換骨一番，故至今日總沒交涉
J35nB326_p0488b08║去矣。光陰不住，居士好著眼看，道人無可相遺，唯此
J35nB326_p0488b09║奉贈，勿嫌不中口味，反生呵責。今時雖用不著，他日
J35nB326_p0488b10║或如不龜手藥者有之矣。
J35nB326_p0488b11║復吳幼更孝廉
J35nB326_p0488b12║來諭盡屬心識卜度知見，知見立知，即無明本。縱饒
J35nB326_p0488b13║說得是，亦是名言，名言不到法身邊。俟公心思路絕，
J35nB326_p0488b14║咽喉塞斷時，方來與公說。（其後臨終，預前數日，屏絕妻子，獨處一室，端坐而逝。）
J35nB326_p0488b15║與徐伯昌文學
J35nB326_p0488b16║世事如夢，在夢非無種種事物。學道人如從夢醒，既
J35nB326_p0488b17║醒不可復執夢事為實。所謂在寐做夢猶可，最怕醒
J35nB326_p0488b18║眼作夢，寐夢終有醒時，醒夢了無覺日。居士宜將慧
J35nB326_p0488b19║目於此觀之，自然塵勞解脫，暢快平生。
J35nB326_p0488b20║與徐聖甫明經
J35nB326_p0488b21║不晤久時，想必別有一段風光透漏。雖然如是，還要
J35nB326_p0488b22║徹底生輝，始得不被電光閃爍，錯認定盤星也。衲去
J35nB326_p0488b23║冬下山，路冒風雨，遂為病困，不獲面言。今憩錫鳳城，
J35nB326_p0488b24║註刊又為法絆。明春獲暇，徑向丈門搖錫，勿謂黃面
J35nB326_p0488b25║比丘闖至，原是過勘老婆子之行腳僧耳。（渠祖母久歸依師，深
J35nB326_p0488b26║究《壇經》，年將八十，篤志彌切。）
J35nB326_p0488b27║與陶智量老優婆夷（徐伯昌母，年將入十，長齋三十餘載。俗言不涉于口，出語
J35nB326_p0488b28║皆文，可謂女中丈夫矣）
J35nB326_p0488b29║三界唯心，萬法惟識。識空則萬象湛然，心寂則六道
J35nB326_p0488b30║斯滅。一念纔生，百千塵勞相續不斷。是故諸修行人
J35nB326_p0488c01║不成聖道，皆由識心障礙。故佛示種種法門，令之解
J35nB326_p0488c02║脫。愚智共修、男婦同學者，無過念佛一門。是以念念
J35nB326_p0488c03║彌陀，六道自寂；心心淨土，寂光昭然。爾年既老矣，信
J35nB326_p0488c04║向修行亦有日矣。斯時正好放下緣慮，絲毫勿罣，著
J35nB326_p0488c05║力向前。如上急水灘頭，得力惟在後篙；猶遠行人，入
J35nB326_p0488c06║門只在末步。後篙若緩，前篙盡廢，漂流從此為始；末
J35nB326_p0488c07║步苟遲，千里無用，永為伶俜之客。家鄉此失，何日云
J35nB326_p0488c08║歸？將此啟勸，安心淨土，注念彌陀。眼底既無寸土，胸
J35nB326_p0488c09║中何有子孫？秪要世念解脫，莫憂淨心不純。解脫即
J35nB326_p0488c10║彌陀現前，貪著便六道穗生。美惡自知，不勞老人多
J35nB326_p0488c11║說。老人此去，未審何時下山？苟能念念彌陀不輟，老
J35nB326_p0488c12║人時時在目。所言三界唯心，萬法惟識，此之謂也。
J35nB326_p0488c13║與曹俊仲工部
J35nB326_p0488c14║世交乍親而久疏，出世交初淡而終厚。初之淡也，將
J35nB326_p0488c15║有擇焉；終之厚也，漸而進焉。非若世交乍親以利，而
J35nB326_p0488c16║久疏則怨也。要其始，一本自利之心，一本利人之志。
J35nB326_p0488c17║無自利而利人，初必為厚，終必為淡，而衲與居士亦
J35nB326_p0488c18║既見矣。初何其淡，而今不其厚乎？所以為厚，則志居
J35nB326_p0488c19║士，契佛理。功名是假事，毋太認真；生死是大事，毋當
J35nB326_p0488c20║兒戲。欲得不迷於生死，其急學佛法乎？佛法多門，學
J35nB326_p0488c21║之有要，生從何來？死從何去？朝夕勤勤研究於此，則
J35nB326_p0488c22║得契佛理之要矣。風便具勒，意甚懸切，毋曰臥雲野
J35nB326_p0488c23║漢說沒要緊話也。
J35nB326_p0488c24║與李文之居士
J35nB326_p0488c25║夏初得接清光，本昔緣之有在，知居士日課《金剛般
J35nB326_p0488c26║若》，衲為如來使者，得以金剛要義為居士言之。夫金
J35nB326_p0488c27║剛般若，金剛何在？居士日用中，遇色見色、遇聲聞聲，
J35nB326_p0488c28║此能見能聞者，曾為聲色所損壞否？若有損壞，則見
J35nB326_p0488c29║聞損於前之聲色，後之聲色無復得見聞矣。惟無所
J35nB326_p0488c30║損壞，故隨聲隨色，無不見不聞也。此無所損壞者，即
J35nB326_p0489a01║是金剛，幸居士當前識取。然既當前識取矣，則父母
J35nB326_p0489a02║未生前，一口氣不來後，此識取者，放在何處？參之參
J35nB326_p0489a03║之。
J35nB326_p0489a04║與鍾恒璞近事
J35nB326_p0489a05║學道人須要真誠，虛心為本，寡慾為先。晝三夜三，彌
J35nB326_p0489a06║陀不輟心口，晨昏頭膝不離於地。以彌陀為父，芙蕖
J35nB326_p0489a07║為母，淨土為自家鄉，娑婆是暫僑舍。所有家業，猶如
J35nB326_p0489a08║桎梏。現前妻妾，視之如清淨海眾。他日方能向八功
J35nB326_p0489a09║德池中洗濯、四色華裏跏趺。若癡心不了，日過一日，
J35nB326_p0489a10║光陰不與人期，忽爾無常到來，不免閻羅老子階前
J35nB326_p0489a11║下跪。如此時節，欲求一禮一念，不可復得。爾時勿怨
J35nB326_p0489a12║老人不為公說破，老人畏此，故為預啟。莫謂他日放
J35nB326_p0489a13║下，然後總修。只恐時不待人，宜須逐日努力幹辦，方
J35nB326_p0489a14║會打算。勿俟倉虛下種，難救目前饑急。倘不嫌老人
J35nB326_p0489a15║所說，他日彌陀為公授記。
J35nB326_p0489a16║與馬來若居士
J35nB326_p0489a17║自一見面，便意子從般若中來，必為出塵之士，至今
J35nB326_p0489a18║竟汩汩為世緣中人，非道人之眼不明，則子之情欲
J35nB326_p0489a19║心重，不顧蜜中毒、泥裡刺，現前百年，如駒過隙，當來
J35nB326_p0489a20║三途苦報，拂石難窮，宜靜思之。況子孝人也，夫為至
J35nB326_p0489a21║孝，無過立身行道，以報親恩。親既往矣，何暇於塵勞
J35nB326_p0489a22║世上，挈挈波波，終日為他忙忙，拖泥帶水，何日云休？
J35nB326_p0489a23║一朝無常到來，如落湯蟛蟹相似。若真丈夫漢子，急
J35nB326_p0489a24║宜秉起金剛眼，觀此四大之身，如癰如蛆，如幻如化，
J35nB326_p0489a25║身尚不可得，況身外之妻子田園產業者乎？回頭澄
J35nB326_p0489a26║目一看，空花自落，夢幻斯消，然此一看，即成佛作祖，
J35nB326_p0489a27║亦憑之也，不可將此以為等閒平常故事，此時錯過，
J35nB326_p0489a28║他日難逢，切思切思。
J35nB326_p0489a29║與斐然宋都統
J35nB326_p0489a30║山僧與居士一期機契，誠非偶然。今大駕奉旨移師，
J35nB326_p0489b01║將有千山之隔，後晤未時，曾記古云：「富者贈人以財，
J35nB326_p0489b02║仁者贈人以言。」今山僧愧無財可贈，秪有一語奉勸，
J35nB326_p0489b03║諒高明必不見訝。所謂居士夙具善因，今生報得尊
J35nB326_p0489b04║貴之位，既位居尊貴，則威怒易興，群下莫敢當其鋒
J35nB326_p0489b05║者。獨不知群下亦天地間從父母所出，不過欠些福
J35nB326_p0489b06║力，若論輪迴果報，則貴賤賢愚似未可一定也。倘處
J35nB326_p0489b07║高能慈忍，則其德莫大焉，故山僧特敢勸居士常當
J35nB326_p0489b08║慈愛仁物也。又凡尊貴者多荒酒色，不知酒色二端
J35nB326_p0489b09║實敗德損身之器。今居士欲期聖道，當於酒色二端
J35nB326_p0489b10║常加戒慎，若此不疏，欲期聖道者恐難為說矣。至於
J35nB326_p0489b11║隨緣修福，如造寺齋僧、興隆佛法等，尤宜著意勇為，
J35nB326_p0489b12║以此良因能令人生生世世中受人天勝樂殊報。山
J35nB326_p0489b13║僧於居士愛過，故不意率此逆耳，惟明察而行，幸甚。
J35nB326_p0489b14║與吳東三宗伯
J35nB326_p0489b15║衲錫端時，居士勞國而不遑家，尚圖終日之談，竟不
J35nB326_p0489b16║可得聞。今續有家矣，則出而謀國、入而教家，懷想忙
J35nB326_p0489b17║狀，無不為之悚畏者。雖然，古德有言：「從內打出者其
J35nB326_p0489b18║力強，從外打入者其力弱。」衲輩原為弱力懦夫，故外
J35nB326_p0489b19║塵勞而打入焉。居士氣魄精神、學識才膽，色色過人，
J35nB326_p0489b20║從塵勞內打出是其本事，但向忙時急切捕覷，未可
J35nB326_p0489b21║暫置。昔人承教知識急切處提撕，一日登廁，因聞臭
J35nB326_p0489b22║氣，忙掩手不及，遂獲捉敗鼻孔。者些消息，非是學見
J35nB326_p0489b23║識揣度得來者，唯居士念之。
J35nB326_p0489b24║與並賢道人（洪西嚴少宰夫人）
J35nB326_p0489b25║夫人以女身而志參究，期了生死大事，可謂具丈夫
J35nB326_p0489b26║智矣。又知現前身子安頓無處，但說諸法空為不濟
J35nB326_p0489b27║事，可謂具丈夫智之聰慧者矣。參究若不實實得此
J35nB326_p0489b28║身子有箇放下處，說有悟門果是假話。夫人既具此
J35nB326_p0489b29║見，不愁他日得悟不真實也。但時時提句誰字話頭
J35nB326_p0489b30║捱拶將去，有日將他挨倒，自得真實悟門，自得身子
J35nB326_p0489c01║放下處。今當說者，夫人志參究了生死者，為學道也。
J35nB326_p0489c02║學道者，學佛也。佛何道？度眾生也。夫人一發學道之
J35nB326_p0489c03║心，即當知度眾生為事。度眾生不必捨近求遠，環對
J35nB326_p0489c04║夫人之身，丈夫兒女婢僕之屬即眾生也。事夫以敬，
J35nB326_p0489c05║勿有以發其瞋心，即是度丈夫之眾生也。教子以義，
J35nB326_p0489c06║勿有以長其癡性，即是度男女之眾生也。禦下以恩，
J35nB326_p0489c07║勿有以起其怨恨，即是度奴婢之眾生也。至於嚴內
J35nB326_p0489c08║外，婦人衣裾之物不暴露中堂，令往來者服我夫子
J35nB326_p0489c09║齊家之有教，即是度外來之眾生也。若捨眾生不度，
J35nB326_p0489c10║而求參究了生死，此便是知頭而不知尾，有乖佛道
J35nB326_p0489c11║也。故為夫人言之。又見先佛世尊教化在家優婆塞、
J35nB326_p0489c12║優婆夷多此等語，今夫人及夫主既資道人受優婆
J35nB326_p0489c13║塞、優婆夷戒，是道人所當教化者，故如佛而教化之，
J35nB326_p0489c14║勿以為異。
J35nB326_p0489c15║與林直衢居士
J35nB326_p0489c16║面隔周除，時如瞬息。未審比來道念情念，優劣何如。
J35nB326_p0489c17║莫謂妄本真如，奚優奚劣。如此非但認賊作子，元是
J35nB326_p0489c18║箇混沌禪婆，何名禪家子弟。必是碧眼胡兒，自然還
J35nB326_p0489c19║他真偽。於此檢點得出，方許無第二人。具大信者，須
J35nB326_p0489c20║具大慧。以慧觀察，始不自昧，而亦不受他瞞。切忌本
J35nB326_p0489c21║自現成，何勞頭上安頭之說。
J35nB326_p0489c22║與玄翎菴主
J35nB326_p0489c23║夫欲修行，先須厭世。人命無常，口氣不來，前路茫茫，
J35nB326_p0489c24║不知何往。未離三毒，必墜三途。淨念不純，何能往生
J35nB326_p0489c25║極樂？是為袈裟腳下，失卻人身。自當痛念生死，精勤
J35nB326_p0489c26║行道，動靜不離彌陀，心心念歸極樂。此身尚當深生
J35nB326_p0489c27║厭離，何況身外之物？口勿談世事，心不涉俗緣，非賢
J35nB326_p0489c28║不友，非聖不宗。幸勿我是他非，亂自心源。徒眾少畜
J35nB326_p0489c29║世利，莫貪煩惱無明。必定要除貪瞋邪見，不可安在
J35nB326_p0489c30║胸中。既是好心出家，當聽吾言。如或不信，他日勿怨
J35nB326_p0490a01║老人不為你說。
J35nB326_p0490a02║與曾續慈清士
J35nB326_p0490a03║聞子失孫，生大憂惱。然子今失正念，老人憂惱尤甚。
J35nB326_p0490a04║以子不自覺空花，而作實想。空花本由瞖生，瞖若無
J35nB326_p0490a05║時，花將奚在？故曰：境因心生，心若無生，境亦不有。又
J35nB326_p0490a06║夫有生必滅，有聚必散，愛別離苦，子寧不知？苟實不
J35nB326_p0490a07║知，則學道俱成水月矣。倘實知之，而故作小兒戲，可
J35nB326_p0490a08║一大胡盧也。若是智人，應以智眼觀此生滅別離之
J35nB326_p0490a09║境，縱不能入無生，而亦增一分道意。豈不見龐居士
J35nB326_p0490a10║被女靈照奪先而逝，居士即呵呵而隨之坐脫。龐公
J35nB326_p0490a11║手段，固子無有，而反生愁惱，自失正念，取笑旁觀，速
J35nB326_p0490a12║宜知省。好！
J35nB326_p0490a13║與西來山朱玉翠眾居士
J35nB326_p0490a14║鼎湖與白象林相去不千里，屢擬買棹還山，竟為事
J35nB326_p0490a15║緣淹滯，頻年虛約，其過深矣。然非厚彼薄此，蓋實葛
J35nB326_p0490a16║藤未了，惟有道者能諒之耳。今夏閒能閒，當即料理
J35nB326_p0490a17║歸帆，與眾居士坐松風、談水月，此時不得說實相無
J35nB326_p0490a18║色貌、真言有義路也。
J35nB326_p0490a19║與尚世明副戎
J35nB326_p0490a20║昨接名言，語投針芥，信非夙緣所至，莫能有此。且承
J35nB326_p0490a21║飽我香飯，至今毛孔馥郁未已，獨不識末法鮮慧比
J35nB326_p0490a22║丘何以報德耳？雖然，自愧慧鮮，猶喜具些肉眼，見遍
J35nB326_p0490a23║界人雞鳴昏夜，名利填胸，放恣六情，奔逐塵境，未嘗
J35nB326_p0490a24║返照，知非以釋重擔。又不知現前念生念滅，即是當
J35nB326_p0490a25║來生死種子，流轉三界根株。居士夙植福慧，靈根迅
J35nB326_p0490a26║發，不受物欲所惑，不被阿師所瞞，是超群拔萃，挺特
J35nB326_p0490a27║丈夫矣。然向上一事，雖人人有分，而機有大小敏鈍，
J35nB326_p0490a28║功有死活延速，悟有時節因緣。今居士具大根利器，
J35nB326_p0490a29║須在活路上著足，凡舉心觸目，當下即要討箇明白，
J35nB326_p0490a30║不可放過，看渠渠是誰？畢竟是何物？倘有會處，切勿
J35nB326_p0490b01║便作聖解，恐是暫時岐路。況悟有淺深，邪正難分，所
J35nB326_p0490b02║以古人教人立在轉處，勿死一路，方得活潑潑地。一
J35nB326_p0490b03║日因緣時至，便階大自在無疑之地，斯時順風唾去，
J35nB326_p0490b04║咸是妙用，信手拈來，無非丈六金身，又何生死之可
J35nB326_p0490b05║了？三界之可出？噫！婆心沙門不覺卒此醜陋，幸為一
J35nB326_p0490b06║皆掃卻，感謝感謝。
J35nB326_p0490b07║與昂溪大師
J35nB326_p0490b08║空王風化與法兄同歸，獦獠家鄉與法兄同出，自天
J35nB326_p0490b09║湖判袂後，唯向別峰相見耳！頃聞法兄修行不密，被
J35nB326_p0490b10║人天子見知，此又因緣不偶，視弟才如枯櫟、跡類閒
J35nB326_p0490b11║雲，則相去天壤矣！數年因忞著佛祖葛藤，未遑修候，
J35nB326_p0490b12║殊抱歉然！何時移錫桑梓，俾弟得以面教？幸何如之！
J35nB326_p0490b13║拙刻呈覽，臨楮瞻溯不宣。
J35nB326_p0490b14║與何象宣清士
J35nB326_p0490b15║昨一書邀子到山共話，林泉久望不至，將無道心有
J35nB326_p0490b16║所退步乎？抑無竟為俗緣所羇絆乎？二者皆非慕道
J35nB326_p0490b17║人所宜也。然處家世事雖云不無，而不可全身坐在
J35nB326_p0490b18║其中，甘為火宅中人，必須從火裏發出蓮花，方是居
J35nB326_p0490b19║家佛子。日月如箭，轉息即是來生，心識既被世事所
J35nB326_p0490b20║昏，何能定其生方？人身若失，三途難免，豈不辜子在
J35nB326_p0490b21║佛門走一遭耶？須知世間乃夢幻境界，此身尚是棄
J35nB326_p0490b22║物，況其身外所有者耶？速當著眼看破，早歇世俗任
J35nB326_p0490b23║馳，即此便是入道階徑，他日方保子有歸家日在。不
J35nB326_p0490b24║然，千生萬劫猶為貧苦僑客也。
J35nB326_p0490b25║與何壬生明經
J35nB326_p0490b26║別來多歲，知居士必植無限福因，第慮於自心自性
J35nB326_p0490b27║想未有箇入處。然居士自童年歸依老人，實乘宿緣
J35nB326_p0490b28║感發天性自然，然非慕玄微而稽首于北無，乃求福
J35nB326_p0490b29║壽之所至。故老人向來皆以平淡話奉勸，曾未與一
J35nB326_p0490b30║滋味言相益，斯非道人之咎。實知居士未識三界火
J35nB326_p0490c01║宅、人生夢幻、五欲淤泥，埋盡世間多少伶俐漢子，百
J35nB326_p0490c02║年之後竟作何如？唯隨業識升沉，誠難保免淪墜。人
J35nB326_p0490c03║生百歲，福鮮業多，即一日中造福無幾，慕善可知。殺
J35nB326_p0490c04║生忿嫉，婬欲愛染，驕奢人我，貪名邀譽，縱蕩身心，慳
J35nB326_p0490c05║惜分文，唯知己有，豈念他乏？只曉自樂，寧知他苦？如
J35nB326_p0490c06║此校之，十二時中善如毫芒，業乃難紀。所以輪迴三
J35nB326_p0490c07║界者，皆由不善業識，業識不斷，生死牽連，故云一失
J35nB326_p0490c08║人身，萬劫難復。其有欲斷牽連者，唯秉起金剛王寶
J35nB326_p0490c09║劍，此劍即吾人現前般若妙智，能斷無明業識種子，
J35nB326_p0490c10║能趣涅槃彼岸。若真丈夫，下刀即要見血，業識命根
J35nB326_p0490c11║若斷，方來與老人一驗，何如？
J35nB326_p0490c12║與博山穎學禪師
J35nB326_p0490c13║自贛州與老兄及羅峰兄聚首團樂，此時相得歡甚，
J35nB326_p0490c14║不知俱在化城中。判袂以來，忽忽將三十餘年往矣。
J35nB326_p0490c15║固聞問雖疏，而別峰相見，曾不隔于纖塵。今夏機上
J35nB326_p0490c16║座來，知老兄法席日隆，慶甚快甚。弟恨碌碌庸▆，不
J35nB326_p0490c17║能振奮開化一方，為父祖出氣，深自愧恧。乃欲覓一
J35nB326_p0490c18║荒山活埋，無那頂湖雞肋，不獲自由。想老兄天耳聞
J35nB326_p0490c19║之，不大胡盧絕倒乎？
J35nB326_p0490c20║與華山見月律師
J35nB326_p0490c21║佛日垂暮，魔風久扇，老兄從菩薩誓中來，扶揚律學，
J35nB326_p0490c22║啟人天之覺路，為一代之作家。蓋弟景欽有年，每以
J35nB326_p0490c23║未獲披晤為歉，豈其分緣之獨慳耶？弟年來著得律
J35nB326_p0490c24║釋二部，共五十餘卷，其中麤明律旨，誠堪為後學指
J35nB326_p0490c25║南。道兄宴寂之餘，不妨一鑒及也。
J35nB326_p0490c26║與江景升總戎
J35nB326_p0490c27║別教瞬息數年矣，川嶺迢迢，魚鴈荒疏，想大作用人
J35nB326_p0490c28║一片仁心，為國為民，自應隨時納福，不煩貧道贅祝
J35nB326_p0490c29║可知。獨聚首劇談，不知為何日在耳？向承寶幡見壽，
J35nB326_p0490c30║足仞雅情，謝謝。茲類隨比丘來，便勒一言詢候，倘或
J35nB326_p0491a01║明春興到，摳衣庭階，未可期也。世諦空花，有身皆幻，
J35nB326_p0491a02║唯勤猛省，深入道▆是禱。
J35nB326_p0491a03║與曉湘李宗伯
J35nB326_p0491a04║老居士現宰官身而說法，遠近爭傳。貧道固深居巖
J35nB326_p0491a05║谷，而披沐遐風，亦云久矣。前載接教，雄談臭辯，不啻
J35nB326_p0491a06║淨名。別後還山，而未嘗不憶居士得心無礙，應物自
J35nB326_p0491a07║由也。啟者，先師歸寂，眾弟子輩議塔全身於本山，茲
J35nB326_p0491a08║欲得居士揮撰塔銘，增飭輪相，惟老居士與先師針
J35nB326_p0491a09║芥莫逆，必不慳此數行珠玉，為先師揭露光明于不
J35nB326_p0491a10║朽也。萬惟鼎諾，則不但貧道與諸子感荷，即先師圓
J35nB326_p0491a11║寂照中，亦欣慶無量矣。
J35nB326_p0491a12║鼎湖山木人居在犙禪師剩稿卷二
J35nB326_p0491a13║音釋
J35nB326_p0491a14║諛（音于，諂諛。）黐（音癡，膠黏鳥獸。）餿（同𩜯，音搜，飯壞也。）犍稚（稚訛作椎。凡木石銅鐵打能鳴
J35nB326_p0491a15║者，名曰犍稚。）僑（音橋，旅寓之居。）。捱（音涯，延捱，又拒也。）拶（音贊，入聲，逼拶也。）挨（音矮，平聲，
J35nB326_p0491a16║推也。）三毒（貪、瞋、癡。）三途（畜生、餓鬼、地獄。）涅槃（此云圓寂。如來萬德已備名圓，諸障永盡
J35nB326_p0491a17║名寂。）木叉（梵語具云波羅提木叉，此云保解脫，即戒也。謂保任持戒者，解脫生死也。今人謂持戒為
J35nB326_p0491a18║執著，是則不執著生死，不得解脫也。豈不見古知識午後過訪，惟煎橘皮湯款敘，何曾別設飲食。又宋楊
J35nB326_p0491a19║億《清規．序》云：「齋粥二時均遍，表法食雙運也。是知古之叢林，無一不遵佛戒律也。」）訝（牙去聲，疑怪也。）
J35nB326_p0491a20║四百四峰（身之地水火風四大，一大有百一病生，四大共有四百四病也）。闖（或作覘，窺覘也。）
J35nB326_p0491a21║覷（音娶，伺視。）倘（應作儻，今隨俗作倘。）伶俐（應作靈利，今隨俗作伶俐，使易曉。）苐（應作第，今
J35nB326_p0491a22║隨俗作苐。）瞞（應作謾，音滿平聲，今隨俗作瞞。）三業（身、口、意。）六根（眼、耳、鼻、舌、身、意。）六塵
J35nB326_p0491a23║（色、聲、香、味、觸、法。）分衛（即乞食也。）六度（即六波羅蜜：一、布施，二、持戒，三、忍辱，四、精進，五、釋定，六、智
J35nB326_p0491a24║慧，是為六波羅蜜。以自度度他，故云六度。）八萬四千相（謂阿彌陀佛身具八萬四千相好也。）
J35nB326_p0491a25║過午（正言過中。午有八刻，前四刻名時，後四刻名非時，不得噉嚼。律云：「日過西一線，即名非時。」凡出
J35nB326_p0491a26║家受佛十戒、二百五十大戒，皆制不得非時噉嚼。今以食噉無時者，自號宗門，而以非時食噉為宗門，阿
J35nB326_p0491a27║誰不會？但不敢逆佛違律耳。然宗門亦受佛二百五十戒，除其不受佛戒，即無犯戒罪也。雲棲大師《竹窗
J35nB326_p0491a28║二筆》云：「越地安禪，夜作齋，其名曰放參飯。競為侈靡，勝於午齋，相沿成習久矣。昔有尊宿，聞鄰房僧午後
J35nB326_p0491a29║作食，不覺泣下，悲佛法之陵夷也。故僧禁過午食，況夜食耶？律言：『人間碗缽作聲，餓鬼咽中起火。』乃於漏
J35nB326_p0491a30║深人靜，而砧几盤盂，音響徹其耳根。又煎煮烹炮，馨香發其鼻識。忘慈悲之訓，恣口腹之欲，於心安乎？況
J35nB326_p0491b01║持過午者，午後至明，不食纖物。我等晚有藥石，何不知足之甚？」○藥石，謂八種果汁，及薑、椒、蜜、石蜜也。
J35nB326_p0491b02║唐釋智燈，恒持《金剛般若》，勤不知倦。貞元中，遇疾而死。弟子啟手猶熱，不即入木。經七日還穌，云：「初見冥
J35nB326_p0491b03║中若王者，以念經故，合掌降階，因問訊曰：『更容上人十年在世，勉出生死。』因問：『人間眾僧，日中後食薏苡
J35nB326_p0491b04║仁為藥食，還是已否？』王曰：『此大違本教。』燈報云：『律中有正非正開遮之條，如何？』王曰：『此乃後人加之，非佛
J35nB326_p0491b05║意也。』遠近聞之，諸客僧至，乃至有中後不飲水者。智者睹此，自當警之。」）
J35nB326_p0491b06║　　　（弟子正雪等奉資敬刻
J35nB326_p0491b07║　　剩稿一卷。四恩總報，六道咸資，與諸有情，
J35nB326_p0491b08║　　　生極樂國。
J35nB326_p0491b09║　　　康熙癸亥孟夏吉旦識。）
J35nB326_p0491b10║　　　（弟子等融等捐資奉刻
J35nB326_p0491b11║　　剩稿第二卷。不墮三途八難，生死永離，得
J35nB326_p0491b12║　　　生極樂，成等正覺。
J35nB326_p0491b13║　　　康熙癸亥孟秋吉旦識。）