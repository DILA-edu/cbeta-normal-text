J35nB343_p0846a01║廣福山勝覺寺密印禪師語錄卷第九
J35nB343_p0846a02║門人如暐等編
J35nB343_p0846a03║頌古
J35nB343_p0846a04║法華眉間現瑞。
J35nB343_p0846a05║遍界為身不覆藏，本無留礙露堂堂，三千行布憑斯
J35nB343_p0846a06║鑑，百億法門在此彰。濁水波中浮桂影，清風座上擁
J35nB343_p0846a07║爐香，白毫半分含沙界，莫教扶牆走路旁。
J35nB343_p0846a08║安詳而起。
J35nB343_p0846a09║唯此無餘直頓超，思量滯見隔天遙，開舟猶為風江
J35nB343_p0846a10║淺，拂霧只因月漢高。少向劫前達本旨，多隨句後擇
J35nB343_p0846a11║靈苗，聚沙童子皆成道，響水關山落斷橋。
J35nB343_p0846a12║譬喻品。
J35nB343_p0846a13║苦火循環曉夜然，揚聲高叫為誰顛？排珍置寶俱皆
J35nB343_p0846a14║計，駕鹿乘羊總是權。稚子心開欲海盡，白牛蹄破慢
J35nB343_p0846a15║山穿，更於何處出三界？把斷前峰一帶煙。
J35nB343_p0846a16║窮子喻。
J35nB343_p0846a17║餘年漂蕩枉奔波，今契家懷意不蹉。富到猶嫌千口
J35nB343_p0846a18║少，貧來獨恨一身多。博財置業將垂地，枯骨還魂便
J35nB343_p0846a19║肯佗。老朽年高無力伎，得兒軒下理機梭。
J35nB343_p0846a20║藥艸喻。
J35nB343_p0846a21║蠲除熱惱洗霾塵，萬類同沾愈色新，在地根莖分小
J35nB343_p0846a22║大，從雲雨露勿疏親。高山艸木頻頻秀，淺水池塘漸
J35nB343_p0846a23║漸均，埜外林中枯槁者，雷音轉震又回春。
J35nB343_p0846a24║化城喻。
J35nB343_p0846a25║至寶難通設化城，誰知中道入常阬。月巢鶴執千秋
J35nB343_p0846a26║夢，雪徑人忘一色程。拆錦還須織錦剖，抽橋依舊架
J35nB343_p0846a27║橋平。自扶自倒何堪任，可見當時沒俊英。
J35nB343_p0846a28║繫珠喻。
J35nB343_p0846a29║曠劫圜成衣下珠，云何辛苦涉程途。离婁浪隔因存
J35nB343_p0846a30║意，象罔光通貴絕謨。欲向金臺越寶器，但將銀縷貫
J35nB343_p0846b01║璣圖。層層縫露休勞指，曷到遠方把自孤。
J35nB343_p0846b02║鑿井喻。
J35nB343_p0846b03║滿軸霖漓正不偏，秋風卷處落誰邊。滄溟普納無殊
J35nB343_p0846b04║理，細澗分流有別緣。船壓海中休問水，日銜嶺上免
J35nB343_p0846b05║窺天。等閒識得源頭處，何必深穿費力堅。
J35nB343_p0846b06║髻珠喻。
J35nB343_p0846b07║塵塵盡是聖輪宮，豈在當人用力充。戰敗魔軍憑那
J35nB343_p0846b08║用，掀翻窩臼顯誰功。王珍加賞防柔病，梵語重安畏
J35nB343_p0846b09║境風。本自不從佗處得，天然貴賤一般同。
J35nB343_p0846b10║父少喻。
J35nB343_p0846b11║大夢覺來管自明，不分老少論枯榮。撥開天竅識真
J35nB343_p0846b12║境，裂破香囊見假名。皓月無心圜淨器，清風有意掃
J35nB343_p0846b13║疑情。纖毫不立殘年盡，柳岸鶯啼共日生。
J35nB343_p0846b14║良藥喻。
J35nB343_p0846b15║解脫珍衣披垢來，三祇返復為塵埃，良方用盡堆山
J35nB343_p0846b16║艸，生界依然滿地災。此土久留生厭退，佗鄉遠囑送
J35nB343_p0846b17║音回，誰知著藥翻成病，累及兒孫墮惡胎。
J35nB343_p0846b18║三句頌。
J35nB343_p0846b19║第一句，鐵眼銅睛不敢覷，忙忙欲近前，直取喪身去。
J35nB343_p0846b20║第二句，夜半星辰皆拱聚，寥寥徹正時，有眼莫能遇。
J35nB343_p0846b21║第三句，兩[必-心]分明一、具，堂堂動用中，到處咸周備。
J35nB343_p0846b22║總頌。
J35nB343_p0846b23║同天共地一輪孤，運照山川落二途，喝退浮雲空劫
J35nB343_p0846b24║外，原無半句立規模。
J35nB343_p0846b25║三玄
J35nB343_p0846b26║第一玄，千聖從來不肯傳，樹撼皆風動，煙飛是火然。
J35nB343_p0846b27║第二玄，出海銀蟾耀碧天，清光成一片，未見白雲連。
J35nB343_p0846b28║第三玄，千峰相對一谿前，多年桃李樹，春到一回鮮。
J35nB343_p0846b29║總頌。
J35nB343_p0846b30║觸目三玄理事彰，前明後暗莫思量。普觀落塹陰彌
J35nB343_p0846c01║處，麗日騰消大夜霜。
J35nB343_p0846c02║三要。
J35nB343_p0846c03║第一要，兩鏡交輝明白道，擬言更若何，不覺熏身尿。
J35nB343_p0846c04║第二要，魚到龍門絕計較，掣電兩分身，雲開星月耀。
J35nB343_p0846c05║第三要，荒田瘦地一光照，未曾下手敲，溼豆當陽爆。
J35nB343_p0846c06║總頌。
J35nB343_p0846c07║三要同開選佛場，了無一要絕承當。不能就體裁衣
J35nB343_p0846c08║式，萬象森羅日播揚。
J35nB343_p0846c09║奪人不奪境。
J35nB343_p0846c10║毛端把斷絕知音，萬里無煙碧洞深。月白風清當五
J35nB343_p0846c11║夜，山河純是一團金。
J35nB343_p0846c12║奪境不奪人。
J35nB343_p0846c13║捉霧飛龍出海淵，翻身磕破釣魚船。生涯了當人無
J35nB343_p0846c14║路，直得歸來坐岸邊。
J35nB343_p0846c15║人境兩俱奪。
J35nB343_p0846c16║疾雷急電兩相逢，倒嶽傾湫世界空。莫道張良多巧
J35nB343_p0846c17║計，河沙諸佛也難窮。
J35nB343_p0846c18║人境俱不奪。
J35nB343_p0846c19║雲起南山雨北村，牧童鼓舞過柴門，一聲嘹喨東風
J35nB343_p0846c20║裏，不遇時人枉自奔。
J35nB343_p0846c21║總頌。
J35nB343_p0846c22║先賢愍物太叮嚀，水內影須岸上形。聖解凡情皆幻
J35nB343_p0846c23║事，癡人著眼似流星。
J35nB343_p0846c24║金剛寶劍。
J35nB343_p0846c25║龍蛇陣上直相衝，落艸沉潭總不容，及盡氛埃清四
J35nB343_p0846c26║海，了然獨坐大雄峰。
J35nB343_p0846c27║踞地獅子。
J35nB343_p0846c28║金毛氣象迥非同，踞地全威八面風。百獸遠聞皆伏
J35nB343_p0846c29║竄，那堪狐兔隱其中。
J35nB343_p0846c30║探竿影艸。
J35nB343_p0847a01║辨偽不妨探一竿，調胭弄粉實難瞞。旁邊有個掠虛
J35nB343_p0847a02║者，快教盲涎徹底乾。
J35nB343_p0847a03║不作喝用。
J35nB343_p0847a04║一喝雙分殺活齊，無邊境界絕高低。可憐翠竹黃花
J35nB343_p0847a05║類，飄向當鋒染血泥。
J35nB343_p0847a06║總頌。
J35nB343_p0847a07║大用全施，聖凡難並。異類逃亡，乾坤肅靜。
J35nB343_p0847a08║四賓主頌。
J35nB343_p0847a09║賓中賓，歷劫沉埋在苦淪，相逢便問衣中寶，帶水連
J35nB343_p0847a10║泥辯不真。
J35nB343_p0847a11║賓中主，月下端然等十五，桂轂飄香撲面來，便如狂
J35nB343_p0847a12║蝶亂飛舞。
J35nB343_p0847a13║主中賓，春萌秋落未同倫，騰今耀古多龍聚，少有盲
J35nB343_p0847a14║龜到此親。
J35nB343_p0847a15║主中主，高提祖印光輝普，大器分金不吝鎚，一花五
J35nB343_p0847a16║葉綿千古。
J35nB343_p0847a17║總頌。
J35nB343_p0847a18║分賓分主，驗龍驗蛇。當陽一喝，萬無兩家。
J35nB343_p0847a19║先照後用。
J35nB343_p0847a20║閃爍光中欲辨魔，那容展演更如何？直明未語出身
J35nB343_p0847a21║意，匹馬單刀不用多。
J35nB343_p0847a22║先用後照。
J35nB343_p0847a23║活捉生擒把用施，將軍令到豈容遲。不逢生死同條
J35nB343_p0847a24║輩，此處徒勞定業基。
J35nB343_p0847a25║照用同時。
J35nB343_p0847a26║塞海填河少聚堆，棒如雨點喝如雷，人亡家破無依
J35nB343_p0847a27║倚，曠埜精靈當下灰。
J35nB343_p0847a28║照用不同。
J35nB343_p0847a29║有時照用不同時，分付燈籠少自癡。要會箇中端的
J35nB343_p0847a30║旨，日間曲唱五更詞。
J35nB343_p0847b01║總頌。
J35nB343_p0847b02║照用雙行，摘虎金鈴，敲枷打鎖，痛處插鍼。
J35nB343_p0847b03║五位君臣頌
J35nB343_p0847b04║君位。
J35nB343_p0847b05║天然正位坐皇都，別有功高用力扶。慧眼精明何莫
J35nB343_p0847b06║測，從來玉院勿瑕模。
J35nB343_p0847b07║臣位。
J35nB343_p0847b08║萬古同天共國齊，明彰聖代覺群黎。百花叢裏纔開
J35nB343_p0847b09║盡，又到子規月下啼。
J35nB343_p0847b10║君視臣。
J35nB343_p0847b11║織就玄文錦對天，龍顏獨露在其前。青雲路廓堯風
J35nB343_p0847b12║轉，朕兆分輝化日綿。
J35nB343_p0847b13║臣向君。
J35nB343_p0847b14║天開文運出來香，金牓題名百世芳。荷國忠心恒不
J35nB343_p0847b15║倦，威揚海外佐朝綱。
J35nB343_p0847b16║君臣道合。
J35nB343_p0847b17║金鐘扣罷月明樓，槩院瓊宮夜色悠。偏去正忘功用
J35nB343_p0847b18║盡，無情卉木總低頭。
J35nB343_p0847b19║總頌。
J35nB343_p0847b20║空劫寥寥有甚傳，璣珠簾外轉身玄。龍樓到影方圜
J35nB343_p0847b21║備，玉鏡交輝理事全。夜靜霜飄黃葉老，天明日照碧
J35nB343_p0847b22║潭穿。不能勘破清波影，一塢雲遮十里前。
J35nB343_p0847b23║續集頌古
J35nB343_p0847b24║世尊初生。
J35nB343_p0847b25║步步泥蹤點赤金，當時未契老婆心。從新泛起無邊
J35nB343_p0847b26║浪，就水淘沙漸漸深。忿性截流兮氣沖霄漢，隨機設
J35nB343_p0847b27║化兮平露胸襟。初出眼睛空四海，依然末後有知音。
J35nB343_p0847b28║東印請祖。
J35nB343_p0847b29║國筵座上愍癡頑，緯武經文列滿班。更向威音前一
J35nB343_p0847b30║棒，昂然擊碎兩重關。
J35nB343_p0847c01║達磨廓然。
J35nB343_p0847c02║廓然無聖盡虛玄，教外一花果別傳。下載清風徹不
J35nB343_p0847c03║透，到頭霜月過江前。獨坐超諸有，銀山一貫穿。伎倆
J35nB343_p0847c04║搬空得半個，原來不在止啼錢。
J35nB343_p0847c05║鏡清出身。
J35nB343_p0847c06║風搖嫩柳窗中畫，雨滴蒼苔石上琴，圜頓法門難得
J35nB343_p0847c07║會，皮膚脫盡見人心。見也未，削追尋，雨湊長江水（更深）。
J35nB343_p0847c08║慈明銀蟾。
J35nB343_p0847c09║薄花隨水莫能看，這個家風下手難。最好晚秋霜五
J35nB343_p0847c10║夜，一聲新鴈灼天寒。
J35nB343_p0847c11║趙州問二菴主。
J35nB343_p0847c12║自稚破家與佛齊，為誰經繞翠林西？佗方有月烏雲
J35nB343_p0847c13║蔽，此界無春白鳥凄。雙放雙收分照用，半開半掩共
J35nB343_p0847c14║拈提，臨機一箭穿心過，兩個猢猻血染泥。
J35nB343_p0847c15║溈山水牯牛。
J35nB343_p0847c16║不懷就市有生緣，涵秋河目近通天。航旛掉轉清風
J35nB343_p0847c17║起，兩兩船歸一岸邊。
J35nB343_p0847c18║少室分骨分髓。
J35nB343_p0847c19║水月鏡花如意珍，隨來映現一般均。得魚掉臂忘筌
J35nB343_p0847c20║去，兩岸蘆花莫認真。
J35nB343_p0847c21║馬大師黑白。
J35nB343_p0847c22║離波別浪覓源頭，不覺漂漂水上浮。咫尺關山隔萬
J35nB343_p0847c23║里，被佗輥出混天毬。白頭會得，大畿已定。黑頭了當，
J35nB343_p0847c24║干戈便休。復持首尾來相告，爛鐵無鋼真個愁。
J35nB343_p0847c25║世尊指地。
J35nB343_p0847c26║清秋一色照寒松，莫把糟糠晝夜春。鑑處生緣皆有
J35nB343_p0847c27║分，何愁變化不成龍。
J35nB343_p0847c28║馬大師不安。
J35nB343_p0847c29║日面月面，朝輝暮鑑。八節更而歷歷當空，四時遷而
J35nB343_p0847c30║灼灼未變。得山水之同秋，合君臣之運遍。含紫光也，
J35nB343_p0848a01║斂霧收霞；發玄樞也，拏雲捉電。
J35nB343_p0848a02║六祖不會佛法。
J35nB343_p0848a03║徹底追來沒半灰，隨機赴感動春雷。道人不會單傳
J35nB343_p0848a04║旨，世計難分墨裏煤。
J35nB343_p0848a05║趙州狗子有無？
J35nB343_p0848a06║才高智大會鋪張，似鶻提鳩孰敢當。有翅不能飛出
J35nB343_p0848a07║去，任佗舌上擺旗槍。英雄客，在那廂，莫待西峰影漸
J35nB343_p0848a08║長。或有或無聲未絕，還佗一掌又何妨。
J35nB343_p0848a09║盤山心月。
J35nB343_p0848a10║昭昭顯露照無窮，鱗甲羽毛徹正通。莫道端居明白
J35nB343_p0848a11║裏，端居明白被雲籠。
J35nB343_p0848a12║金牛飯桶。
J35nB343_p0848a13║笑裏悲風二十秋，落花流水莫能酬。當時有個知歸
J35nB343_p0848a14║者，連席掀翻一旦休。
J35nB343_p0848a15║藥山陞座。
J35nB343_p0848a16║昨夜三更過急灘，流沙滾滾最為難，莫云老漢生慳
J35nB343_p0848a17║吝，揚起眉毛各自看。眾集下座兮不辭道破，一語不
J35nB343_p0848a18║施兮望梅止乾，饒將枝葉齊搬盡，塞斷煙腸不到寒。
J35nB343_p0848a19║文公訪大巔。
J35nB343_p0848a20║動容非外，靜涵則彌，撥亂之節，太平之時。發機不把
J35nB343_p0848a21║千鈞用，這個春秋無了期。咄！莫待遲，真誠不是小（兒嬉）。
J35nB343_p0848a22║臨濟大悟。
J35nB343_p0848a23║晴空霹靂正無私，為破鴻濛恨命施，極則難容無說
J35nB343_p0848a24║處，危亡不顧望前吹。星風輕一颯，摧破頂𩕳皮，無依
J35nB343_p0848a25║徹底行寬步，平捋虎鬚便不疑。
J35nB343_p0848a26║鹽官犀牛。
J35nB343_p0848a27║藏鋒就事辨端由，驚出頭來少欠收。落得閒蹤卓在
J35nB343_p0848a28║地，賊人看見好成頭。
J35nB343_p0848a29║乾峰舉一。
J35nB343_p0848a30║寢堂門外艸茸茸，剖得分明付與儂，非是韶陽來辨
J35nB343_p0848b01║出，髑髏倒地不知蹤。
J35nB343_p0848b02║香嚴擊竹。
J35nB343_p0848b03║捷辯難詶無下落，白巖灰志便如癡。冰盤秋露無心
J35nB343_p0848b04║戀，玉樹春霜豈意思。劫石消完否極盡，芥城空罷泰
J35nB343_p0848b05║生時。臨機自有合投語，幾辨方知是出奇。
J35nB343_p0848b06║嚴陽一物。
J35nB343_p0848b07║一鶚飛來過九天，昂然已落正中偏。斯時不遇開弓
J35nB343_p0848b08║手，貼肉皮毛怎得穿。
J35nB343_p0848b09║阿難遣二比丘。
J35nB343_p0848b10║那個出頭這個招，兩成一過不相饒。莫能覷破鞦韆
J35nB343_p0848b11║影，單愛東風把樹搖。
J35nB343_p0848b12║雲門拄杖。
J35nB343_p0848b13║化龍拄杖吞乾坤，格外全提覓正貞。鼓動風雷看變
J35nB343_p0848b14║化，錦鱗得當不虛名。頭也正，尾也精，非同擾擾競頭
J35nB343_p0848b15║爭。殺人放火還皆恕，理極情窮讓不成。
J35nB343_p0848b16║世尊陞座。
J35nB343_p0848b17║霖雨將垂遇大風，和雲送去杳無蹤。良天至意紅輪
J35nB343_p0848b18║轉，乾斷長江渴壞龍。
J35nB343_p0848b19║寶壽開堂。
J35nB343_p0848b20║縱處超奇奪者強，頂門有眼辨秋光，俄然非是真獅
J35nB343_p0848b21║子，遺累人間作棒瘡。
J35nB343_p0848b22║玄沙三病。
J35nB343_p0848b23║翳空片盡出情塵，天上人間絕四鄰。宴坐空生無說
J35nB343_p0848b24║說，散花梵眾不聞聞。灰光巖畔覺猶錯，活眼寰中見
J35nB343_p0848b25║未真。三種人歸一處了，千門綠柳萬家春。
J35nB343_p0848b26║慈明提不起。
J35nB343_p0848b27║提不起，不動尊，雲居羅漢怎披襟。崑崙頂上無棲處，
J35nB343_p0848b28║竹徑松門有梵音。
J35nB343_p0848b29║鐵磨到溈山。
J35nB343_p0848b30║披毛同類有家傳，體段風流格外玄。雪盡雲蹄疾似
J35nB343_p0848c01║箭，臨機全不費心堅。
J35nB343_p0848c02║無位真人。
J35nB343_p0848c03║明明空界鳥難栖，是地荒來作鷓啼，天曉不知何處
J35nB343_p0848c04║去，時人望樹走前谿。一放過，萬劫迷，直下連根一（手提）。
J35nB343_p0848c05║臨濟拓缽。
J35nB343_p0848c06║以憑一口劍，天下任橫遊。乞兒圖小利，猶落下風頭。
J35nB343_p0848c07║獨惟末後較些子，欲得不能正好休。
J35nB343_p0848c08║女子出定。
J35nB343_p0848c09║雲挂青山玉片浮，蟬鳴深樹不知秋。今朝已散天空
J35nB343_p0848c10║廓，萬籟全彰盡喪謀。寂然不動兮明明相映，感而遂
J35nB343_p0848c11║通兮歷歷方周。若於此處輕留意，孤鶩落霞一箭收。
J35nB343_p0848c12║臺山婆子。
J35nB343_p0848c13║已定寰中又出邊，何緣不契老婆禪？觸傷多少賢良
J35nB343_p0848c14║客，勘破分明不偶然。
J35nB343_p0848c15║趙州打毬。
J35nB343_p0848c16║鏡本無痕不用謨，當臺遇境見根由，毛毬碌碌是誰
J35nB343_p0848c17║打？念念滔滔那個流？咄！
J35nB343_p0848c18║麻谷持錫。
J35nB343_p0848c19║殘歲盡，便逢春，端然不是兩家人，黑白分明何向背？
J35nB343_p0848c20║偏圜合就好時辰。那八兩，這半斤，打成一片也驚群，
J35nB343_p0848c21║灰飛燄滅然非動，雪上加霜太殺懃。　次頌：谷暖春
J35nB343_p0848c22║回，一是一非。咄！平地骨堆。
J35nB343_p0848c23║靈雲得悟。
J35nB343_p0848c24║一覺翻身見曉明，便張旗鼓振家聲。遠風送出林間
J35nB343_p0848c25║去，惑亂時人耳不清。
J35nB343_p0848c26║玄沙不肯。
J35nB343_p0848c27║雪心為人一片忠，何妨特地鼓春風。寒山不借陽和
J35nB343_p0848c28║力，怎得桃花滿地紅。
J35nB343_p0848c29║德山大悟。
J35nB343_p0848c30║跨鶴單言靈鶴俊，乘船獨道木船強。一風送到東洋
J35nB343_p0849a01║海，把著篙竿沒處量。佛來○難較，魔來○難張。巍巍
J35nB343_p0849a02║坐向孤峰頂，罵雨訶風壓諸方。
J35nB343_p0849a03║趙州四門。
J35nB343_p0849a04║大方不擇荒田地，馬到功成用得親。若向空花研色
J35nB343_p0849a05║相，當門蹉過趙州人。
J35nB343_p0849a06║雲門餬餅。
J35nB343_p0849a07║蒼蠅覓縫枉紛紛，如印印空豈有痕。滯句乘言猶昧
J35nB343_p0849a08║己，投機展事見雲門。
J35nB343_p0849a09║黃檗噇糟。
J35nB343_p0849a10║眼清似海量同空，威凜堂堂出大雄。變化魚龍燒電
J35nB343_p0849a11║火，掃除狐兔露金風。拂開毘盧頂，不存報化功。此處
J35nB343_p0849a12║分明難湊泊，連雲際斷月如弓。
J35nB343_p0849a13║高峰枕墮。
J35nB343_p0849a14║日間浩浩，春暖鶯叫。無夢無想，椎到鐘響。枕子墮地，
J35nB343_p0849a15║啞巴便掌。休將鈍置五年看，千里之駒無鹵莽。
J35nB343_p0849a16║次頌
J35nB343_p0849a17║頓破沉齁不可孤，夢中顛倒夢中扶。夢來枕上和衣
J35nB343_p0849a18║覺，帶雨芭蕉入畫圖。
J35nB343_p0849a19║鏡清啐啄。
J35nB343_p0849a20║萬世權衡定不公，迷雲蕩盡有奇風，石頭火濺分緇
J35nB343_p0849a21║素，閃電光飛列異同。母棄能懷日正晝，子離滯㲉月
J35nB343_p0849a22║當空，諸天捧獻無窺處，出沒同輪映海中。
J35nB343_p0849a23║南泉住菴。
J35nB343_p0849a24║水不成茶要人煎，隨佗起倒就佗眠。傾間不止還來
J35nB343_p0849a25║犯，拔出吹毛列半肩。
J35nB343_p0849a26║外道問佛。
J35nB343_p0849a27║劍匣光生難近旁，爍迦羅眼不能張，堂堂坐斷舌頭
J35nB343_p0849a28║路，外道天魔息戰場。同寶所，合一方，將謂追風自（有良）。
J35nB343_p0849a29║僊天埜狐。
J35nB343_p0849a30║埜狐兒逆風鷂子，老禿奴順水葫蘆。見個甚麼意？二
J35nB343_p0849b01║俱莫含胡。忘前失後兮南敲北動，謂失不補兮滴乳
J35nB343_p0849b02║成酥。強不甘心我便犯，僊天笑過一輪孤。四隅不昧
J35nB343_p0849b03║空王殿，珠走盤兮盤走珠。
J35nB343_p0849b04║九峰不肯首座。
J35nB343_p0849b05║一輪煦日映榑桑，非比人迷雪屋場，變化飛龍猶夾
J35nB343_p0849b06║帶，錐錐點著見行囊。守家當，失威光，時緣未遇返魂
J35nB343_p0849b07║香，當時不是九峰老，師丈爐中徹底涼。
J35nB343_p0849b08║七斤布衫。
J35nB343_p0849b09║水冷天秋一色圜，分珠帝網自綿綿。知音莫去酬斤
J35nB343_p0849b10║兩，正用將來遮半邊。
J35nB343_p0849b11║世尊拈花。
J35nB343_p0849b12║分付原來在劫前，那堪拈笑便流傳。換花無限盲聾
J35nB343_p0849b13║眼，不信壺中別有天。
J35nB343_p0849b14║百丈埜狐。
J35nB343_p0849b15║一重煙水一重關，五百生來非等閒。不落脫皮燒化
J35nB343_p0849b16║去，當來不昧帶毛還。撞入裏，不是頑，休言非跡在其
J35nB343_p0849b17║間。試看東風隨律轉，依然舞翠不離山。
J35nB343_p0849b18║傅大士講經。
J35nB343_p0849b19║不會灼然穩當當，拈沙攪污一鍋湯，若非海納真天
J35nB343_p0849b20║子，兩個一齊擯出方。
J35nB343_p0849b21║長沙進步。
J35nB343_p0849b22║撲破琉璃碗，艸堂夜不關，始從綠水去，又逐白雲還。
J35nB343_p0849b23║怪鳥吟喬木，狂猿嘯岌山，春回無限意，靡不到其間。
J35nB343_p0849b24║臨濟擒定上座。
J35nB343_p0849b25║大展全機接待人，孰容胸次作情塵。九牛一挽隨收
J35nB343_p0849b26║放，列土分茅見主賓。
J35nB343_p0849b27║法眼行腳。
J35nB343_p0849b28║東土西天沒兩途，玅門撼脫有何孤？再將知解投明
J35nB343_p0849b29║鏡，事到臨臺列象殊。
J35nB343_p0849b30║南泉斬貓。
J35nB343_p0849c01║煙塵擾擾動高尊，一舉齊來斷命根，滿院驚惶失大
J35nB343_p0849c02║利，通身暢快報深恩。艸鞋頭上堪求路，狼藉堆邊休
J35nB343_p0849c03║染痕，真是死中得活者，銜刀直顧進吾門。
J35nB343_p0849c04║佛日喂貓。
J35nB343_p0849c05║頻頻喂養莫拘功，精壯威獰轉漸雄，老鼠出頭纔定
J35nB343_p0849c06║動，全身喪在爪牙中。
J35nB343_p0849c07║迦葉擯文殊。
J35nB343_p0849c08║當陽舉起聚來忙，無劍分身豈散場。鈍置當時猶百
J35nB343_p0849c09║億，至今誰肯一棺裝。
J35nB343_p0849c10║陸亙養鵝。
J35nB343_p0849c11║損不壞，長何存？翀開異路別乾坤。出缾不出擎來問，
J35nB343_p0849c12║一掌和聲休謂疼。須勦絕，莫囫圇，共入維摩不二門。
J35nB343_p0849c13║世尊涅槃。
J35nB343_p0849c14║報化非真總是權，執持四大落攀緣。兩頭不著中開
J35nB343_p0849c15║眼，百億金容一相圜。
J35nB343_p0849c16║異學問佛。
J35nB343_p0849c17║拈除戲論亦非誠，常與無常二間阬。鸚鵡雖學人語
J35nB343_p0849c18║句，不知人事作麼行。
J35nB343_p0849c19║船子接夾山。
J35nB343_p0849c20║清廉之節，將相之英，不圖牽伴，獨釣鼇鯨。垂絲千尺
J35nB343_p0849c21║還易展，離鉤三寸實難爭。老華亭，老華亭，電光出手
J35nB343_p0849c22║使人驚。輸卻前身也船篙傾盡，贏得後山也花果（結成）。
J35nB343_p0849c23║石鞏架箭。
J35nB343_p0849c24║原是深山畋獵漢，偶除鬚髮見超情。飛潛到此難逃
J35nB343_p0849c25║避，只有當鋒少斷魂。人孤峻，道愈尊，不是垛生不（上門）。
J35nB343_p0849c26║萬法歸一，一歸何處？
J35nB343_p0849c27║賴有摩尼無價珠，生涯轉盻盡何殊？家山綠水光天
J35nB343_p0849c28║德，埜艸黃花壯帝都。
J35nB343_p0849c29║僧掀夾山禪床。
J35nB343_p0849c30║賊兒攻打富家珍，命未逢時依舊貧。佛祖位中留不
J35nB343_p0850a01║住，翻回地軸轉天輪。
J35nB343_p0850a02║雲門一寶。
J35nB343_p0850a03║片雲風卷盡，萬里絕遮闌。把定乾坤肅，放開體用寬。
J35nB343_p0850a04║南星對北斗，洞達是誰觀。不待金烏催玉兔，門開直
J35nB343_p0850a05║下嘯澄團。
J35nB343_p0850a06║甘贄接待。
J35nB343_p0850a07║連鐺拓出又何妨，縱奪臨時任主張，兩個古錐齊捉
J35nB343_p0850a08║敗，勝如百味巧盛莊。
J35nB343_p0850a09║臨濟囑三聖。
J35nB343_p0850a10║皎然一喝播宗風，血脈無涯盡界充。破膽瞎驢成隊
J35nB343_p0850a11║去，天關撞碎地皮通。
J35nB343_p0850a12║雲門扇子𨁝跳上三十三天，築著帝釋鼻孔。東海
J35nB343_p0850a13║鯉魚打一棒，雨似盆傾。
J35nB343_p0850a14║鯉魚帝釋常相會，休執多年骨董禪。靜夜銀蟾初出
J35nB343_p0850a15║海，人間天上兩昭然。
J35nB343_p0850a16║觀世音菩薩將錢來買餬餅，放下手卻是饅頭。
J35nB343_p0850a17║綠水青山更古悠，有錢莫用冷饅頭。霸王未到烏江
J35nB343_p0850a18║畔，一到甘心便肯休。
J35nB343_p0850a19║僧問雲門：「如何是一代時教？」門云：「對一說。」頌：
J35nB343_p0850a20║識得韶陽對一說，答從問處合時節。脫籠靈翮便翀
J35nB343_p0850a21║霄，望樹獼猴盡失穴。
J35nB343_p0850a22║僧問雲門：「不是目前機，亦非目前事時如何？」門云：
J35nB343_p0850a23║「倒一說。」頌：
J35nB343_p0850a24║識得韶陽倒一說，日輪耀化萬山雪，不須爐燄起光
J35nB343_p0850a25║輝，盡界冰河一路徹。
J35nB343_p0850a26║宋時兜率悅和尚住龍安室中，垂此三問，一曰：撥
J35nB343_p0850a27║艸參玄，只圖見性，即今上人性在甚麼處見？頌：
J35nB343_p0850a28║雲水茫茫四海賓，將心用意總非真。一朝參到無參
J35nB343_p0850a29║處，幾點梅花天下春。
J35nB343_p0850a30║二曰：識得自性，方脫生死。眼光落地時作麼生脫？
J35nB343_p0850b01║迷去雲開六不收，涅槃生死兩無憂。寒光徹地金風
J35nB343_p0850b02║起，一葉落時天下秋。
J35nB343_p0850b03║三曰：脫得生死，便知去處。四大分離時，向甚處去？
J35nB343_p0850b04║梯山航海路高低，退步長安一理齊。大寂定中原不
J35nB343_p0850b05║住，黎明天曉鳳凰啼。
J35nB343_p0850b06║總頌。
J35nB343_p0850b07║了了了時無可了，休休休處未能休。當時欠下嵩山
J35nB343_p0850b08║債，不作驢兮便作牛。
J35nB343_p0850b09║
J35nB343_p0850b10║密印禪師語錄卷第九（終）