J36nB351_p0519a01║道德經順硃卷下
J36nB351_p0519a02║蜀渝季而關華岩德玉順硃
J36nB351_p0519a03║論德三十八章
J36nB351_p0519a04║上德不德，是以有德；下德不失德，是以無德。上德無
J36nB351_p0519a05║為而無以為，下德為之而有以為。上仁為之而無以
J36nB351_p0519a06║為，上義為之而有以為。上禮為之而莫之應，則攘臂
J36nB351_p0519a07║而仍之。故失道而後德，失德而後仁，失仁而後義，失
J36nB351_p0519a08║義而後禮。夫禮者，忠信之薄而亂之首。前識者，道之
J36nB351_p0519a09║華而愚之始。是以大丈夫處其厚不處其薄，居其實
J36nB351_p0519a10║不居其華，故去彼取此。
J36nB351_p0519a11║（無以為，以，用也。仍，因也。一作扔。強，牽引也。前識：如《楞嚴》前塵之前，非有諸己之謂也。此一章教人處
J36nB351_p0519a12║厚居實，不事囂薄華飾的意思。德者，五常之總名，即道之著也。上德之人，自德于中而不彰著，猶幾
J36nB351_p0519a13║于道，故其德愈大。下德之人，自彰己德，惟恐人不知，是以遠于道而德愈失。其次，上德之人，靜處無
J36nB351_p0519a14║為，寂然不動，隨感即應，而無所作為。下德之人，輕舉妄動，觸處有作，取功要名，而有所作為。又其次，
J36nB351_p0519a15║上仁者，慈愛心殷，雖有利濟作為之行，而猶無事于事。上義者，裁制事宜，應機合理，事于接物，而世
J36nB351_p0519a16║務紛紜也。又下降。上禮者何？亂使之治，爭使之讓，奢使之儉，華使之質，偽使之真也。使之而猶莫之
J36nB351_p0519a17║依從，既不依從，則加以非理攘臂而牽強之，而爭競始矣，其禮安在？故所以道衰而後有德，德喪而
J36nB351_p0519a18║後有仁，仁亡而後有義，義廢而後有禮焉。夫此禮也者，因無禮而立也。法出奸生，偽弊愈熾，不欺之
J36nB351_p0519a19║忠，以實之信，豈僅薄耶？且毫無有，而形法干戈，從此禮以首倡之矣。真智者無為，事事知止。知識者
J36nB351_p0519a20║有為，事事不已。前識者，先識而行，即無德人之妄想是也。華而無質，道體全無，好智而反愚頑，從此
J36nB351_p0519a21║始矣。是以有道德的大丈夫，唯處此道體之敦厚，而不處此忠信之薄。唯居此至德之信實，而不居
J36nB351_p0519a22║此道之華也。故去彼虛華囂簿，取此信實敦朴也。誠哉，倡亂始愚，禮識之不可嘉尚如此。）
J36nB351_p0519a23║法本第三十九章
J36nB351_p0519a24║昔之得一者，天得一以清，地得一以寧，神得一以靈，
J36nB351_p0519a25║谷得一以盈，萬物得一以生，侯王得一以為天下貞。
J36nB351_p0519a26║其致之一也，天無以清將恐製，地無以寧將恐發，神
J36nB351_p0519a27║無以靈將恐歇，谷無以盈將恐竭，萬物無以生將恐
J36nB351_p0519a28║滅，侯王無以為貞而貴高將恐蹶。故貴以賤為本，高
J36nB351_p0519a29║以下為基。是以侯王自稱孤寡不穀，此其以賤為本
J36nB351_p0519a30║邪？非乎？故致數車無車，不欲琭琭如玉，落落如石。
J36nB351_p0519b01║（裂，破毀也。發，發泄也。歇，消滅也。竭，枯竭也。蹶，音厥，顛仆也。數，上聲。此一章，示致一之道，要達根本的
J36nB351_p0519b02║意思。自往古來今，聖人得一者多也。萬法歸一，吾道一以貫之。抱一為天下式，識得一而萬事畢矣。
J36nB351_p0519b03║天得斯一，而天道清明，三光著矣。地得斯一，而地道寧謐，山川顯焉。神得斯一，而千變萬化。谷得斯
J36nB351_p0519b04║一，而眾流來歸。萬物得斯一，而遂其所生。侯王得斯一，而天下斯民無不得其正也。《易》曰：「天下殊途
J36nB351_p0519b05║而同歸，百慮而一致。」天下何思何慮，言其未嘗不一也。天若無一，則必有異，異則不清，且懼其破壞
J36nB351_p0519b06║霾霧而不明也。地若無一，則必有異，異則不寧，且懼其發泄震蕩而不安也。神若無一，則有異，異則
J36nB351_p0519b07║不靈，且懼其消滅而不妙也。谷若無一，則有異，異則不盈，且懼其枯渴而不克也。萬物若無一則有
J36nB351_p0519b08║異，異則不遂其所養，且懼其絕滅而不生也。侯王若無一則有異，異則貴而不貴，高而不高，且懼其
J36nB351_p0519b09║顛仆而不自在也。是一也，咸可得而無之乎。故知貴而不知賤，以何為本？知高不知卑，用孰為基？譬
J36nB351_p0519b10║如行遠必自邇，譬如登高必自卑。欲畢萬事，必先識一也。是以侯王自稱道，孤恩寡德，不善利人者，
J36nB351_p0519b11║且得不是以卑賤為基本耶？此正是以賤為本也。非乎，非也。若不知此基本，故使知貴而不知賤，就
J36nB351_p0519b12║如那數三十輻而不知共一轂者，皆眾木合成也。得一者豈如是耶？不欲琭琭如此其貴，珞珞如此
J36nB351_p0519b13║其賤也。卑賤為高貴之本，頑石為美玉之基，一而已矣）。
J36nB351_p0519b14║去用第四十章
J36nB351_p0519b15║反者道之動，弱者道之用。天下萬物生於有，有生於
J36nB351_p0519b16║無。
J36nB351_p0519b17║（此一章示處道者當以反弱為本，而往強亦歸于虛的意思。世人皆知往之為動，而不知在道者反
J36nB351_p0519b18║亦動也。人皆知強之為用，而不知在道者弱亦用也。若然弗信，以天地間飛潛動植事事物物觀之，
J36nB351_p0519b19║是那一件不生于有？既其有也，是那一有不生于無耶？有之以為利，無之以為用。其往其強似乎有，
J36nB351_p0519b20║其反其弱似乎無，亦猶此矣。）
J36nB351_p0519b21║同異第四十一章
J36nB351_p0519b22║上士聞道，勤而行之；中士聞道，若存若亡；下士聞道，
J36nB351_p0519b23║大笑之，不笑不足以為道。故建言有之：明道若昧，進
J36nB351_p0519b24║道若退，夷道若類，上德若谷，大白若辱，廣德若不足，
J36nB351_p0519b25║建德若偷，質貞若渝，大方無隅，大器晚成，大音希聲，
J36nB351_p0519b26║大象無形，道隱無名。夫惟道，善貸且成。
J36nB351_p0519b27║（建，立也。偷，苟且也。渝，變也。又作輸，愚也。應人之乏而終以見還曰貸。且者權成，非久固也。欲使蒙貸
J36nB351_p0519b28║者不長往，得成者非久住。感貸荷成，速歸于道。此一章言人形名雖同，心念不等，宜速歸于道的意
J36nB351_p0519b29║思。上等之人，專一于道，聞斯行之。中等之人，忽忽于道，半疑半信。下等之人，不信此道，大笑非毀。永
J36nB351_p0519b30║嘉曰：「上士一了一切了，中下多聞多不信。」是也。夫道也者，微妙玄通，深不可識。苟不為下士所非笑，
J36nB351_p0519c01║烏足以顯道之淵容哉？故古人立言有之曰：夫體道者，與日月合其貞明，而其光不耀，斯明道若昧
J36nB351_p0519c02║也。與四時合其運行，而其動必反于玄玅，斯進道若退也。與天地合其易簡，而其用不可為典要，斯
J36nB351_p0519c03║夷道若類也。常處卑下，而終不可渝，斯上德若谷也。常居溷濁，而終不可涅，斯大白若辱也。衣被天
J36nB351_p0519c04║下，而不有其仁，斯廣德若不足也。生畜萬物，而不顯其功，斯建德若偷也。復其性以御其情，斯質真
J36nB351_p0519c05║若渝也。正乎內而行乎外，此大方無隅也。以若拙之匠，陶甄天下，而不為近功，斯大器晚成也。以不
J36nB351_p0519c06║言之教，鼓動萬物，而不事小說，此大音希聲也。事無事，莫睹其用，斯大象無形也。為無為，莫識其體，
J36nB351_p0519c07║此道隱無名也。夫唯善濟貸于萬物，而不責其報，是以萬物受其生成，而不知其德。故下士聞此道
J36nB351_p0519c08║而笑之，不信其能若此耳。）
J36nB351_p0519c09║道化第四十二章
J36nB351_p0519c10║道生一，一生二，二生三，三生萬物。萬物負陰而抱陽，
J36nB351_p0519c11║沖氣以為和。人之所惡，唯孤寡不穀，而王公以為稱。
J36nB351_p0519c12║故物或損之而益，或益之而損。人之所教，我亦教之。
J36nB351_p0519c13║強梁者不得其死，吾將以為教父。
J36nB351_p0519c14║（凡動物背止于後，陰靜也。耳目口鼻居前，陽動也。故曰負陰抱陽。植物則背寒向煖，而沖氣運乎其
J36nB351_p0519c15║間。木絕水曰梁，木負棟亦曰梁，取其力之強也，故曰強梁。金人銘曰：強梁者不得其死，好勝者必遇
J36nB351_p0519c16║其敵。蓋古人嘗以此為教，而我亦教之。但老子獨尊之曰教父者，如言萬物之母之謂。母主養，父主
J36nB351_p0519c17║教。故言生則曰母，言教則曰父。此一章言道化無方，神變莫測的意思。夫道非一非二，及其與物為
J36nB351_p0519c18║偶，道一而物不一，故以一名道。然而道則非一也。一與一為二，二與一為三。自是以往，而萬物生矣。
J36nB351_p0519c19║雖有萬不同，而飛潛動植，物物頭頭，莫不負陰抱陽，咸從天以成象，地以成形，沖虛之氣以為之和
J36nB351_p0519c20║育者也。而世人之所欲者，軒冕富貴，詎識沖虛一氣，孤寡不穀之道哉。一也，虛也。卑賤貧，天也。咸人
J36nB351_p0519c21║之所惡，而王公法謙道以自稱者，蓋達一生二生三生萬之理也。夫物自損者必益，自益者必損。滿
J36nB351_p0519c22║招損，謙受益。故抱一處損處謙，處孤寡不穀。王公以為稱，正得損己不爭之道也。蓋古人恒以此不
J36nB351_p0519c23║爭之道教人，而我亦以此不爭之道教之。強梁者，好爭之輩，死之徒也。或不可以不爭教，吾則將以
J36nB351_p0519c24║教其教者焉，則庶幾于化矣。）
J36nB351_p0519c25║遍用第四十三章
J36nB351_p0519c26║天下之至柔，馳騁天下之至堅。無有入於無間，吾是
J36nB351_p0519c27║以知無為之有益。不言之教，無為之益，天下希及之。
J36nB351_p0519c28║（馳騁，役使也。堅，剛也。無間，無縫隙也。此一章言無為之益，世所不及的意思。夫天下之至剛者，非至
J36nB351_p0519c29║柔不能役使。如水無筋骨，能乘萬斛舟是也。凡至于無隙可入者，非無所有不能入。視不見，聽不聞，
J36nB351_p0519c30║體物而不可遺是也。用此至柔無有兩者觀之，而知無為之有益于人世多矣。天不言而時行，地不
J36nB351_p0520a01║言而物生，曷嘗有為哉？無為而無不為，利益無限。概天下而言，鮮有能企及之者也。）
J36nB351_p0520a02║立戒第四十四章
J36nB351_p0520a03║多與身孰親？身與貨孰多？得與亡孰病？甚愛必大費，
J36nB351_p0520a04║多藏必厚亡。知足不辱，知止不殆，可以長久。
J36nB351_p0520a05║（多，猶重也。薛云：「知足者，樂今有之已多，無求者也。」無求奚辱？知止者，懼復進之，有損知幾者也。知幾
J36nB351_p0520a06║奚殆？此一章示人宜以知足知止自戒，庶乎永久的意思。呂註云：「烈士之所徇者，名也。而至殘生傷
J36nB351_p0520a07║性，則不知身之親于名也。故曰：名與身孰親？貪夫之所徇者，貨也。而至于殘生傷性，則不知身之多
J36nB351_p0520a08║于貨也。故曰：身與貨孰多？」所徇者名，則世謂之君子。所徇者貨，則世謂之小人。君子小人所徇雖或
J36nB351_p0520a09║不同，而亡其所存則一也。然則得名得貨而亡其身，則不知亡之病於得也。故曰：得與亡孰病？是故
J36nB351_p0520a10║愛名欲以貴其身也，以甚愛之，故并其良貴而失之，是大費也。蓄貨欲以富其身也，以多藏之，故并
J36nB351_p0520a11║其至富而害之，是厚亡也。夫唯有德者，知至貴之在己而無待于名也，故知足而不辱。知至富之在
J36nB351_p0520a12║己而無待于貨也，故知止而不殆。不辱不殆，則可以長久矣。）
J36nB351_p0520a13║洪德第四十五章
J36nB351_p0520a14║大成若缺，其用不弊。大盈若沖，其用不窮。大直若屈，
J36nB351_p0520a15║大巧若拙，大辯若訥。躁勝寒，靜勝熱，清靜為天下正。
J36nB351_p0520a16║（此一章明洪德之用，要以清淨為本的意思。天下以不缺為成，故有成必有弊。以不虛為盈，故有盈
J36nB351_p0520a17║必有窮。聖人要于大成而不卹其缺，期于大盈而不惡其沖，是以成而不弊，盈而不窮也。直而不屈，
J36nB351_p0520a18║其直必折。循理而行，雖曲而直。巧而不拙，其巧必勞。付物自然，雖拙而巧。辯而不訥，其辯必窮。因理
J36nB351_p0520a19║而言，雖訥而辯。今夫寒熱者，天地之所為，有形之所不免也。而一躁焉，可以勝寒。一靜焉，可以勝熱。
J36nB351_p0520a20║以一時之躁靜，猶可以勝天地之所為。況夫體無為清淨，以為天下正，則安往而不勝者乎。若缺，則
J36nB351_p0520a21║非成也。非成非缺，清靜無為，乃為大成。若缺、若沖、若屈、若拙、若訥，五者亦猶躁之勝寒，靜之勝熱焉
J36nB351_p0520a22║爾矣。）
J36nB351_p0520a23║儉欲第四十六章
J36nB351_p0520a24║天下有道，卻走馬以糞；天下無道，戎馬生於郊。罪莫
J36nB351_p0520a25║大於可欲，禍莫大於不知足，咎莫大於欲得。故知足
J36nB351_p0520a26║之足，常足矣。
J36nB351_p0520a27║（卻，屏去也。糞，糞田也。戎馬生郊，言兵久不還也。一性之內，無欠無餘，人能安之，無往不足。故曰：知足
J36nB351_p0520a28║之足，常足。此一章教人知足寡欲，全身遠害的意思。希聲註：「夫天下有道之世，雖有甲兵無所用，雖
J36nB351_p0520a29║有健馬無所乘，屏卻走馬以糞田而已。天下無道之時，則天子外攘四夷，諸侯則外侵鄰國，故甲兵
J36nB351_p0520a30║動于境內，戎馬馳于四郊，桑梓盡于樵薪，荊棘生于畎畝矣。」夫無道之君，毒痡天下，原其所以，其惡
J36nB351_p0520b01║有三：心見可欲，非理而求，故罪莫大焉；求而不已，必害於人，故禍莫大焉；欲而必得，其心愈熾，故咎
J36nB351_p0520b02║莫大焉。然自非聖人，不能無欲，欲而無求，求而知足，知足則安分，凡所遇無爭矣，禍害奚及之有？）
J36nB351_p0520b03║鑒遠第四十七章
J36nB351_p0520b04║不出戶，知天下；不窺牖，見天道。其出彌遠，其知彌少。
J36nB351_p0520b05║是以聖人不行而知，不見而名，不為而成。
J36nB351_p0520b06║（此一章言性鏡本明，不假作為而自鑒照的意思。性之為體，充遍宇宙，無遠近古今之異。至德之人，
J36nB351_p0520b07║其所以不出戶、不窺牖，而無所不知者，特其性全故耳。世之人為物所蔽，性分于耳目，內為身心之
J36nB351_p0520b08║所紛亂，外為山河之所障塞，見不出視，聞不出聽，戶牖之微，能蔽而絕之。不知聖人復性而足，乃欲
J36nB351_p0520b09║出戶而求之，是以彌遠；欲窺牖而察之，是以彌少也。性分所及，不必行出戶庭，而知天下之事宛然
J36nB351_p0520b10║在目；不必窺看窗牖，而見天道之理歷爾知名；不必有所作為，而自然成功。詎是有作有為，而始鑒
J36nB351_p0520b11║照如斯也耶？）
J36nB351_p0520b12║忘知第四十八章
J36nB351_p0520b13║為學日益，為道日損。損之又損，以至於無為，無為而
J36nB351_p0520b14║無不為。取天下常以無事，及其有事，不足以取天下。
J36nB351_p0520b15║（此一章，示無為之道，在絕學的意思。世人之所以為學者，日求增益，徒多見多聞，廣益其陳跡耳。大
J36nB351_p0520b16║慧謂：讀得書多，知解多。靈源謂：文學之學，障先聖之智眼是也。為道者，豈如斯乎？為道者，貴乎時時
J36nB351_p0520b17║消損現業，直至于無為。連這無的念頭，亦要消損。無無亦無，方纔到得真實自然無為之地，而不勉
J36nB351_p0520b18║強焉。自既覺悟，亦可覺他無為而無所不為。應用不窮，施及天下，綽綽然有餘矣。故治天下者，常以
J36nB351_p0520b19║不勞民，不傷財，行其所無事而已矣。及其有事，政令繁，法網蜜，民不聊生，安可以治天下哉？）
J36nB351_p0520b20║任德第四十九章
J36nB351_p0520b21║聖人無常心，以百姓心為心。善者吾善之，不善者吾
J36nB351_p0520b22║亦善之，德善。信者吾信之，不信者吾亦信之，德信。聖
J36nB351_p0520b23║人之在天下，惵惵為天下渾其心。百姓皆注其耳目，
J36nB351_p0520b24║聖人皆孩之（皆，俱也）。
J36nB351_p0520b25║（此一章，表聖人隨機應感，不逆民情的意思。聖人也者，無思也，無為也，寂然不動，感而遂通天下之
J36nB351_p0520b26║故，曷嘗有一定之常心哉？唯以百姓之心，有善有信，則聖人亦以善心信心應之耳。倘百姓既善，吾
J36nB351_p0520b27║亦與之偕善，俾樂善不倦焉。其或不善，吾亦自善以感之，俾民自新，遷徙為善，斯乃德化于善也，詎
J36nB351_p0520b28║有常善心耶？倘百姓既信，吾亦與之俱信，俾其崇信不已焉。其或不信，吾亦自信以動之，俾民自慚，
J36nB351_p0520b29║更改尚信，此乃德化于信也，豈有常信心耶？聖人之存心于天下，兢兢業業，惟恐一民不得其所，而
J36nB351_p0520b30║為天下之民渾沌其心，使民無知無欲，使夫知者不敢為也。民咸注望仰瞻，聖人容止可睹、作事可
J36nB351_p0520c01║法，則因聖人之視聽，而民亦從而視聽之也。故聖人皆孩之一般，慈惠及物，等視萬民，猶如一子，而
J36nB351_p0520c02║不二其心。至此則不善不信者，亦皆善信，況善善信信者乎？）
J36nB351_p0520c03║貴生第五十章
J36nB351_p0520c04║出生入死。生之徒十有三，死之徒十有三，民之生動
J36nB351_p0520c05║之死地亦十有三。夫何故？以其生生之厚。蓋聞善攝
J36nB351_p0520c06║生者，陸行不遇兕虎，入軍不避甲兵。兕無所投其角，
J36nB351_p0520c07║虎無所措其爪，兵無所容其刃。夫何故？以其無死地。
J36nB351_p0520c08║（出謂自無而見于有，入謂自有而歸于無。莊子謂：萬物皆出于機，入于機。又曰：其出不忻，其入不詎。
J36nB351_p0520c09║又曰：有乎出，有乎入。皆以出為生，入為死也。攝，管攝也。言不認生為己有，蹔且管攝的意思。兕，野牛，
J36nB351_p0520c10║一角，善觝觸。此一章言厚生非所以養生，挕生乃可以長生的意思。神出而付于有形為生，入而歸
J36nB351_p0520c11║于空寂為死。形有生死，神無生死，而世人特未之知也。故柔和善順，不與物爭，屬生之輩僅十中有
J36nB351_p0520c12║三焉。好勇鬥狠，強梁跋扈，屬死之輩亦十中有三焉。人之求生以自厚，萌念之初，把持不定，動輒便
J36nB351_p0520c13║趨入死地，屬此者亦十中有三焉。夫此三者是何緣故。蓋生之徒，死之徒，人之生，動之死地之徒，凡
J36nB351_p0520c14║此十分之中率居其九，咸以其求養生形之計太厚者也。違道背理，不出自然。夫有生者一定有死，
J36nB351_p0520c15║厚吾生者乃所以厚吾死也。兕虎印兵，咸所以死人者也，安可逃乎。善攝生者神全，神全則無生，無
J36nB351_p0520c16║生則無死地矣。故兕角無所投，虎爪無所措，兵刃無所容。夫此善攝者又是何緣故。彼以其無死地
J36nB351_p0520c17║以受之也。季而謂：以盡天下三種久，言求生者十中有九，而求無生者千萬無一。老子惜得道之無
J36nB351_p0520c18║人，至深切矣。○兕虎甲兵，即無常煞鬼也。）
J36nB351_p0520c19║養德第五十一章
J36nB351_p0520c20║道生之，德畜之，物形之，勢成之。是以萬物莫不遵道
J36nB351_p0520c21║而貴德。道之遵，德之貴，夫莫之命而常自然。故道生
J36nB351_p0520c22║之，德畜之，長之育之，成之熟之，養之覆之。生而不有，
J36nB351_p0520c23║為而不恃，長而不宰，是謂玄德。
J36nB351_p0520c24║（此一章言道德尊貴本乎自然，不假榮顯而自尊貴的意思。希聲註：「夫物生而後畜，畜而後形，形而
J36nB351_p0520c25║後成。」其所由生者，道也；其所以畜者，德也。形其材者，事也；成其用者，勢也。萬物以能生，故尊道；以能
J36nB351_p0520c26║畜，故貴德。道德以生畜之，故自然為萬物之所仰，豈有拔之爵位而後見尊貴哉？然道者，至真之體；
J36nB351_p0520c27║德者，玅物之用。體可以兼用，用不可以兼體；道可以體德，德不可以兼道。故稟其精謂之生，含其氣
J36nB351_p0520c28║謂之畜，遂其形謂之長，字其材謂之育，權其成謂之亭，量其用謂之毒，保其和謂之養，護其傷謂之
J36nB351_p0520c29║覆，此之謂大道。既生之而不執有，既為之而不矜恃，既長之而不宰制，此之謂玄同之德。營魄章言
J36nB351_p0520c30║人同于道德，今此章言道德同于人，是以其辭同而理通也。）
J36nB351_p0521a01║歸原第五十二章
J36nB351_p0521a02║天下有始，以為天下母。既得其母，復知其子。既知其
J36nB351_p0521a03║子，復守其母，沒身不殆。塞其兌，閉其門，終身不勤。開
J36nB351_p0521a04║其兌，濟其事，終身不救。見小曰明，守柔曰強。用其光，
J36nB351_p0521a05║復歸其明，無遺身殃，是謂襲常。
J36nB351_p0521a06║（兌，口也。人之有口，家之有門，皆喻物所從出者。塞而閉之，藏有于無，守母者也。不可目窺曰小，不可
J36nB351_p0521a07║力得曰▆。此一章言返本還源，方契此道的意思。凡天下事物，未有形名之始，不可狀，不可名。及其
J36nB351_p0521a08║有狀有名，則凡天下事物，無不藉斯以資生也。故曰始，曰母。母者，道也。子者，物也。道為物母，物為道
J36nB351_p0521a09║子。古之得道者，能使子母不離，而道物為一。蓋物從道出，物不異道。子從母出，子不異母。物不異道，
J36nB351_p0521a10║而世人欲外物以求道。子不異母，而世人欲棄子以求母。本不異而自異之，是以終不得而一也。使
J36nB351_p0521a11║人知物即道、知子即母，得母知子，知子守母，綿綿若存，無少問斷。則左右逢其原，有不難者。到此則
J36nB351_p0521a12║入水入火，蹈險履危，而無容傷。今人能塞其兌而不妄，得母知子。閉其門而不貪，知子守母。則全物
J36nB351_p0521a13║全道，終身受用，不假勤劬而自得。設或不然，開其兌而逐境生情，見物遺道。濟其事而撥波覓水，貪
J36nB351_p0521a14║外擾內。則心蕩精衰，究竟不得見道，同于世物一般銷損。人之患在不謹其小，不養其微。若自小而
J36nB351_p0521a15║謹之，自徵而養之，雖小必明，雖柔必強。明者，本也。光者，明之所自出也。元明為本，其末分而為視為
J36nB351_p0521a16║聽、為覺為能者，皆此光也。道自本流于末，學自末求其本，故曰用其光，復歸其明。如此則無死地也，
J36nB351_p0521a17║殃害何損。這纔叫做永久傳襲，不殆不勤之常道也。不知不守者，豈易識哉。）
J36nB351_p0521a18║益證第五十三章
J36nB351_p0521a19║使我介然有知，行於大道，唯施是畏。大道甚夷，而民
J36nB351_p0521a20║好徑。朝甚除，田甚蕪，倉甚虛，服文綵，帶利劍，厭飲食，
J36nB351_p0521a21║財貨有餘，是謂盜夸。非道哉。
J36nB351_p0521a22║（介然有知，猶言微有知也。夸張曰施，嗇之反也，又施設也。夷，平也。路狹而捷為徑。除，治也，又階除也。
J36nB351_p0521a23║夸，夸毗也。言小人不為大言以夸世，則諛言以附人。如《詩．大雅》「無為夸毗」是也。夸，一作竿。此一章言
J36nB351_p0521a24║歷世宜合無為大道，不可施設多事的意思。老子意謂，設使我介然微有知常之明，方將行于大道，
J36nB351_p0521a25║唯施設為可畏，恐其不侔于無為大道也。夫大道也者，不假修理而自平夷，而民喜其狹小捷徑，是
J36nB351_p0521a26║以崎嶇迷惑，不達所趨。故聖人畏之，畏其民之難化如此也。上若不畏，朝闕必甚修除，好崇臺，樂遊
J36nB351_p0521a27║觀矣。上若不畏，田野必甚荒蕪，好力役，奪民時矣。上若不畏，倉廩必甚空虛，好末作，廢本業矣。上若
J36nB351_p0521a28║不畏，服飾必多文彩，好淫巧，蠹女工矣。上若不畏，佩帶必皆利劍，好威武，生國患矣。上若不畏，飲食
J36nB351_p0521a29║必常饜飫，好醉飽，忘民事矣。上若不畏，聚斂必常有餘，好掊剋，困民財矣。凡此七者，皆由上不知畏，
J36nB351_p0521a30║而盜用民力以為夸毗，故謂之夸毗。夸毗者，非有道之治也。盜者，陰取之而民不知也。所謂唯施是
J36nB351_p0521b01║畏，其在此乎。）
J36nB351_p0521b02║修觀第五十四章
J36nB351_p0521b03║善建者不拔，善抱者不脫，子孫祭祀不輟。修之身，其
J36nB351_p0521b04║德乃真；修之家，其德乃餘；修之鄉，其德乃長；修之國，
J36nB351_p0521b05║其德乃豐；修之天下，其德乃普。故以身觀身，以家觀
J36nB351_p0521b06║家，以鄉觀鄉，以國觀國，以天下觀天下。吾何以知天
J36nB351_p0521b07║下之然哉？以此。
J36nB351_p0521b08║（此一章言治天下要以修身為本的意思。凡物以建而立者必易拔，此不善建者也。唯為道的人建
J36nB351_p0521b09║之以常無有，則善建而不拔矣。凡物以抱而固者必易脫，此不善抱者也。唯為道的人抱神以靜，則
J36nB351_p0521b10║善抱而不脫矣。夫唯所建所抱者如此，則其傳豈有窮哉？此子子孫孫所以祭祀不已也。世之所謂
J36nB351_p0521b11║修德者，或修之于天下國家，而不知其本真乃在吾身也。故曰：修之于身，其德乃真。或既善修其身，
J36nB351_p0521b12║能自建自抱，又當推己及人，而家而鄉而國而天下，則其德寧不有餘裕、有廣長▆豐溢、有普布哉？
J36nB351_p0521b13║莊周以為道之真以治身，其緒餘以為國家，其土苴以治天下，其說本此。《大學》謂治國平天下以修
J36nB351_p0521b14║身為本，亦不謀而合。然則何觀而修身哉？以身觀身而已矣。云何觀？吾觀吾眼，云何有見？吾觀吾耳，
J36nB351_p0521b15║云何有聞？吾觀吾身，云何有覺？吾觀吾意，云何有知？如是觀察見聞覺知之所自，而又觀夫觀者，則
J36nB351_p0521b16║眼耳身意、四肢百骸不待煆煉而自無，何有誰當拔且脫耶？一身既爾，則一家人之身、一國人之身、
J36nB351_p0521b17║一天下人之身無不渾其心，不治而自治，人人善建善抱，亦不拔不脫也。吾何以知其天下不治而
J36nB351_p0521b18║治所以然哉？因觀身修德而知其所以然耳。凡臨蒞天下者，可不知所本乎？）
J36nB351_p0521b19║玄符第五十五章
J36nB351_p0521b20║含德之厚，比於赤子。毒蟲不螫，猛獸不據，玃鳥不搏。
J36nB351_p0521b21║骨弱筋柔而握固，未知牝牡之合而脧作，精之至也。
J36nB351_p0521b22║終日號而嗌不嗄，和之至也。知和曰常，知常曰明，益
J36nB351_p0521b23║生曰祥，心使氣曰強。物壯則老，謂之不道，不道早已。
J36nB351_p0521b24║（毒蟲，蜂蠆之類，以尾端肆毒曰螫。猛獸，虎豹之類，以爪按挐曰據。攫鳥，鵰鶚之類，以羽距擊觸曰搏。
J36nB351_p0521b25║趙志堅曰：「以四指握拇指曰握固。」脧，子垂反。赤子，陰也。嗌，氣鬱也。號，平聲。嗄，所嫁反，聲嘶也。祥，吉凶
J36nB351_p0521b26║之候也。此一章言人當厚德含章，如同赤子無知的意思。世人厚生者多矣，有生有死，厚生即是厚
J36nB351_p0521b27║死，不唯無益而反害之。吾未見厚德如厚生者也，厚德乃長生也。含藏道德深厚的人，就如那初生
J36nB351_p0521b28║之嬰兒一般，純一不雜，無害物之心，物亦不傷也。故蜂蠆雖毒不螫，虎豹雖猛不據，鷙鵬雖勇不搏，
J36nB351_p0521b29║我忘于物，物亦忘我也。赤子之骨本弱、筋本柔，而握拳牢固者何？蓋心意不移，其神全也。赤子無心，
J36nB351_p0521b30║豈曉男女配合而脧？常興作者，豈欲意使之然耶？蓋精全氣望，專一使然耳。赤子終日啼號而嗌聲
J36nB351_p0521c01║不嘶嗄者何？蓋心無喜怒，氣全而沖和也。苟能達此沖和之氣，有益于己，則是知常復命人也。復命
J36nB351_p0521c02║知常者，念起便覺而不遠復，非明白四達者乎？夫益生固祥矣，有生有死，有祥有妖，好事不如無矣。
J36nB351_p0521c03║心能使氣，可謂強矣。為者敗之，強梁者不得其死。凡人物事物，壯極則一定衰老枯槁，剛則一定易
J36nB351_p0521c04║折。不知此理，徒厚益其生而不含藏其德，豈知常道人哉？乃不知常道之人也。不知常道之人，詎可
J36nB351_p0521c05║不早死也夫▆？）
J36nB351_p0521c06║玄德第五十六章
J36nB351_p0521c07║知者不言，言者不知。塞其兌，閉其門，挫其銳，解其紛，
J36nB351_p0521c08║和其光，同其塵，是謂玄同。不可得而親，不可得而疏，
J36nB351_p0521c09║不可得而利，不可得而害，不可得而貴，不可得而賤，
J36nB351_p0521c10║故為天下貴。
J36nB351_p0521c11║（此一章，示玄同之道，非言嘿可載的意思。道非言說，亦不離言說。然能知者未必言，能言者未必知
J36nB351_p0521c12║也。唯塞兌閉門，而視聽不妄。挫銳解紛，而圭角不露。和光同塵，而混同彼我。則默而成之，不言而信，
J36nB351_p0521c13║不同而同，是之謂玄同也。世之所謂不同者，有可親，有可疏，有可利，有可害，有可貴，有可賤。體道者，
J36nB351_p0521c14║均覆萬物，而孰為親疏？等觀逆順，而孰為利害？不知榮辱，而孰為貴賤？情計且有所不及，況言嘿乎。
J36nB351_p0521c15║此玄同之道，所以為天下所貴重也。）
J36nB351_p0521c16║淳風第五十七章
J36nB351_p0521c17║以正治國，以奇用兵，以無事取天下。吾何以知其然
J36nB351_p0521c18║哉？以此。天下多忌諱，而民彌貧；民多利器，國家滋昏；
J36nB351_p0521c19║人多伎巧，奇物滋起；法令滋章，盜賊多有。故聖人云：
J36nB351_p0521c20║我無為而民自化，我好靜而民自正，我無事而民自
J36nB351_p0521c21║富，我無欲而民自樸。
J36nB351_p0521c22║（此一章言為民上者，要以淳風化民，而民自歸厚的意思。夫人心本正，因誘故邪。我以正治人，出人
J36nB351_p0521c23║之本正也。以奇用兵，由兵之本奇也。以無事取天下，由天下之本無事也。凡我之應物者，豈以我哉？
J36nB351_p0521c24║亦由物而已矣。吾以此而知取天下所以然。聖人能以天下為一身、中國為一人者，其治自心出也。
J36nB351_p0521c25║我多忌諱，則禁防必設。禁防既設，則民安得而不貧？我以利示民，則民多趨利。民既趨利，則國安得
J36nB351_p0521c26║而不昏？我以巧示民，則民多伎巧。伎巧既盛，則奇物安得而不滋？我以法示民，則民亦竊法以自便。
J36nB351_p0521c27║上下相冒，則盜賊安得而不多？其獘實在我而不在民也。上有好者，下必有甚焉者矣。故聖人云：我
J36nB351_p0521c28║示之以無為，民亦無為。我示之以好靜，民亦好靜。我示之以無事，民亦無事。我示之以無欲，民亦無
J36nB351_p0521c29║欲。天下各以其所示者報之。出乎爾，反乎爾者也。故曰：德猶風也，民猶草也。草上之風必偃。）
J36nB351_p0521c30║順化第五十八章
J36nB351_p0522a01║其政悶悶，其民醇醇；其政察察，其民缺缺。禍兮福所
J36nB351_p0522a02║倚，福兮禍所伏。孰知其極？其無正邪？正復為奇，善復
J36nB351_p0522a03║為訞。民之迷，其日固久。是以聖人方而不割，廉而不
J36nB351_p0522a04║劌，直而不肆，光而不曜。
J36nB351_p0522a05║（悶，音門。鈌，殘缺也。一作缺缺，失望貌。極，終也。奇，衰也。廉，稜也。劌，割也。皆謂芒利傷物也。此一章言為
J36nB351_p0522a06║政者當渾合其德，以化成天下的意思。其政悶悶，無取于民，則民亦醇醇自瞻，不以巧應。其政察察，
J36nB351_p0522a07║有得于己，則民亦缺缺不足，以巧求免。凡天下之事，吉凶同域，禍福相倚。禍依從福以生，福含藏于
J36nB351_p0522a08║禍內，猶如貫珠，誰窮極到此？我悶悶無得，則民醇醇自足。我察察有得，則民缺缺不足。我得彼失，我
J36nB351_p0522a09║福彼禍，自然之理也。昧者不知道理之正，專察為明，惟求僥倖之福以禍人，而不知循環報復，遂使
J36nB351_p0522a10║正復化而為奇，善復化而為祅。人之昏迷，其蔽固如斯，已非一日矣。是以聖人之治，方義而不攫人，
J36nB351_p0522a11║廉稜而不傷物，內直而不外肆，含光而不衒耀，賞罰雖設而不用。故能使奇者正，祅者善，轉禍為福，
J36nB351_p0522a12║而無缺缺之弊也。）
J36nB351_p0522a13║守道第五十九章
J36nB351_p0522a14║治人事天，莫如嗇。夫唯嗇，是謂早復。早復謂之重積
J36nB351_p0522a15║德。重積德則無不剋。無不剋則莫知其極。莫知其極，
J36nB351_p0522a16║可以有國。有國之母，可以長久。是謂深根固蒂，長生
J36nB351_p0522a17║久視之道。
J36nB351_p0522a18║（此一章示久視之道，要當以嗇守為主的意思。治人者，吾朝所為也。事天者，夜必焚香以告于天也。
J36nB351_p0522a19║莫若嗇者，不敢告者，天敢為也。夫惟不敢為，是謂不遠復。不遠而復，則所復寧不早乎？夫人本有之
J36nB351_p0522a20║德性，日日營為，精時以耗。誠能嗇而早復，則德日益以充。德既日益以充，則至德之人也。至德者，恚
J36nB351_p0522a21║火不燒，愛水不溺，魔王兵刃不能加損，又何所往而不勝哉？既無所不勝，則孰知其極？雖有九垓八
J36nB351_p0522a22║埏，亦不得而累之，可以有國矣。能嗇能復者，有國之母也。得母知子，知子守母，則沒身不殆，安有不
J36nB351_p0522a23║長久者耶？然則守嗇之道，謂非細故也，實乃深根固蒂，長生久視之道也。精神者，生之根。嗇而藏之，
J36nB351_p0522a24║則根深而生長矣。長生者，視之蒂。衛而保之，則蒂固而久視矣。）
J36nB351_p0522a25║居位第六十章
J36nB351_p0522a26║治大國，若烹小鮮。以道蒞天下，其鬼不神；非其鬼不
J36nB351_p0522a27║神，其神不傷人；非其神不傷人，聖人亦不傷之。夫兩
J36nB351_p0522a28║不相傷，故德交歸焉。
J36nB351_p0522a29║（聖人亦不傷之，之字一作人，以下德交歸焉觀之，作之字是。之，指神而言。此一章言為民上者，宜以
J36nB351_p0522a30║道治天下，不可多事擾民的意思。治大國者，唯施設有作有為為可畏，攪擾則亂就。譬如烹小魚一
J36nB351_p0522b01║般，一攪擾則糜爛不堪也。以無為常道臨蒞天下者，雖有鬼魅陰魔、異術神奸，無所用巧矣。然而非
J36nB351_p0522b02║特有道者拒絕之使不神耳，設使神也，邪不勝正，詎能傷害于人乎？不是神不能傷害于人，以聖人
J36nB351_p0522b03║在位者，無為無作，無害神之心，而神亦不敢越理犯分以欺聖，是兩不相傷也。夫唯兩不相傷，故聖
J36nB351_p0522b04║歸德于神，神歸德于聖，兩相交歸，而民自化矣。）
J36nB351_p0522b05║謙德第六十一章
J36nB351_p0522b06║大國者下流，天下之交，天下之牝。牝常以靜勝牡，以
J36nB351_p0522b07║靜為下。故大國以下小國，則取小國；小國以下大國，
J36nB351_p0522b08║則取大國。故或下以取，或下而取。大國不過欲兼畜
J36nB351_p0522b09║人，小國不過欲入事人。夫兩者各得其所欲，故大者
J36nB351_p0522b10║宜為下。
J36nB351_p0522b11║（此一章言謙下為德根本，為上者宜以謙德服人心的意思。海之能為百谷王者，以其善下之也。治
J36nB351_p0522b12║大國者，能屈尊就卑，則所歸者眾。故大國者，如海居下，不擇細流，則天下交合而匯歸之也。天下之
J36nB351_p0522b13║交，比猶牝牡。牝，陰也，能柔弱，卑靜而不唱。牡，陽也，能剛強，高動而多躁。卑靜身後老，高動物先摧。故
J36nB351_p0522b14║牝常以靜勝牡者，蓋是以靜為下面，躁自不能勝，而反附之矣。大國下流，天下交歸，亦如斯矣。故大
J36nB351_p0522b15║國之君，能謙下小國，則可以取小國來歸。小國能謙下大國，則亦可以取大國不害。以大就小，其德
J36nB351_p0522b16║愈廣。以小事大，理無不順。或下謙德，以取義之所在，小當歸大。或下守柔，而取理合如是，只宜自保。
J36nB351_p0522b17║大國之下者，不過是兼愛畜養于人，而人自交歸。小國之下者，不過是欲順承上意，而得自護也。夫
J36nB351_p0522b18║大國小國，此兩者上遜下順，各得其所欲也。凡小者易為下，大者難為下。故大國者，更宜為下也。）
J36nB351_p0522b19║為道第六十二章
J36nB351_p0522b20║道者萬物之奧，善人之寶，不善人之所保。美言可以
J36nB351_p0522b21║市，尊行可以加人。人之不善，何棄之有？故立天子，置
J36nB351_p0522b22║三公，雖有拱璧以先駟馬，不如坐進此道。古之所以
J36nB351_p0522b23║貴此道者，何不日以求得，有罪以免耶？故為天下貴。
J36nB351_p0522b24║（奧，藏也。天子，人君也。三公，大師、大傅、大保也。拱璧，合拱之璧。駟馬，一乘之馬也。執拱璧將命曰先。得，
J36nB351_p0522b25║得寶也，指善人說。免罪，自保也，指不善人說。此一章言道為身寶，當自重的意思。凡天下之物，無有
J36nB351_p0522b26║不備于道也。故道乃萬物之藏，言道無所不容。善固在道中，不善亦在道中也。賢善者以道為寶，故
J36nB351_p0522b27║樂得其得。不賢善者非道莫保，故樂免其罪。由其根于人心之自然，無使之者。故言依于道，則其美
J36nB351_p0522b28║可市，聽之者眾。行依于道，則其德可貴，迥異于人。苟非人心之自然，則言而不從，行而不應矣。由人
J36nB351_p0522b29║各根于道也。設不幸違道而限于不義，則聖人亦何忍棄之。故立天子以道化民，置三公以道佐人
J36nB351_p0522b30║主。非苟利其富貴也，蓋不欲棄人于不善，還以此道善之而已。使雖有合拱之璧，將命面先駟馬以
J36nB351_p0522c01║奉君。不如出一善言，建一善行，以佐人主。使天下之人不限于不義，則其利豈小補哉。如孟子謂：我
J36nB351_p0522c02║非堯舜之道，不敢陳于王前是也。由其以道佐主覺民，是謂坐進此道。古之所以貴重斯道者，何也？
J36nB351_p0522c03║以其果毅于道，不擇日而求。善人得之以為寶，不善人遵修之，亦可以保其無罪。因此之故，所以為
J36nB351_p0522c04║天下人之所貴重也。）
J36nB351_p0522c05║恩始第六十三章
J36nB351_p0522c06║為無為，事無事，味無味。大小多少，報怨以德。圖難於
J36nB351_p0522c07║其易，為大於其細。天下難事必作於易，天下大事必
J36nB351_p0522c08║作於細。是以聖人終不為大，故能成其大。夫輕諾必
J36nB351_p0522c09║寡信，多易必多難。是以聖人猶難之，故終無難。
J36nB351_p0522c10║（為，營為也。純甫曰：「人皆有所為，聖人亦人耳，獨無所為乎？但眾所為者，有為之事。聖人所為者，無為
J36nB351_p0522c11║之道。此其所以異也。」事，所為之條件也。味，所為之理趣也。作，起也。此一章言大從小起，難從易主，要
J36nB351_p0522c12║應之以無心，勿期必于物的意思。息參註：「為無為，則己不勞。事無事，則人不煩。味無味，則物不費。」世
J36nB351_p0522c13║所謂大小多寡者，以形言也。聖人遊于形器之外，故大小多少等而為一。夫大小多少尚等而一之，
J36nB351_p0522c14║又況于恩怨報施之間乎？吾所為所施者，唯德而已，豈知其有所怨、有所報者哉？既無恩怨報施之
J36nB351_p0522c15║別，又無大小多少之異，其于天下之故，豈有心于為之哉？事難必求易，大必由細。自易而往，則難者
J36nB351_p0522c16║亦易。自細而行，則大者亦細。是以聖人究竟不為大，而大必歸之者，由其無心也。唯其無心于事，故
J36nB351_p0522c17║未嘗先事而期于物。豈若世之小夫，己未為而先喏，事至而多易。先喏則必寡信，多易則必多難。聖
J36nB351_p0522c18║人于事未至，則常若難之。非難之也，不以我期必于物，故若難之。惟其難，故究竟無難為之事。）
J36nB351_p0522c19║守微第六十四章
J36nB351_p0522c20║其安易持，其未兆易謀，其脆易破，其微易散。為之於
J36nB351_p0522c21║未有，治之於未亂。合抱之木，生於毫末；九層之臺，起
J36nB351_p0522c22║於累土；千里之行，始於足下。為者敗之，執者失之。聖
J36nB351_p0522c23║人無為，故無敗；無執，故無失。民之從事，常於幾成而
J36nB351_p0522c24║敗之。慎終如始，則無敗事。是以聖人欲不欲，不貴難
J36nB351_p0522c25║得之貨；學不學，復眾人之所過。以輔萬物之自然，而
J36nB351_p0522c26║不敢為。
J36nB351_p0522c27║（此一章言守微以無為為貴，無為以自然為宗的意思。凡有身有家有國者，當安泰之時而持守之
J36nB351_p0522c28║則易，及其既危險也而持守之則難矣。未有形兆之時而圖謀之則易，及其既萌動也而圖謀之則
J36nB351_p0522c29║難矣。其脆易破，則不可使至于堅大而難破。其微易散，則不可使至于彰著而難散。物皆然，心為甚。
J36nB351_p0522c30║通諸其心，則于身于家于天下無難矣。安也，未兆也，正是為之于未有也。脆也，微也，正是治之于未
J36nB351_p0523a01║亂也。合抱之木，生子毫末，大生于小也。九層之臺，起于累土，高起于下也。千里之行，起于足下，遠起
J36nB351_p0523a02║于近也。為之于未有，治之于未亂，其本末常如斯也。為未有，則是無為而為。治未亂，則是無治而治
J36nB351_p0523a03║也。既有而為之，則為之欲成，而反敗之。既亂而治之，則執之欲固，而反失之也。是以聖人為之于未
J36nB351_p0523a04║有，則我固無為也，故無敗。治之于未亂，則我固無執也，故無失。民之從事，常在既有之後，故至于幾
J36nB351_p0523a05║成而敗之，以不知其本故也。使知大生于小，高起于下，遠始于近，慎終如始，則無敗事也。是以聖人
J36nB351_p0523a06║欲眾人之所不欲，小也，下也，貧賤也。不欲眾人之所欲，大也，高也，富貴也。故不欲者，聖人欲之。難得
J36nB351_p0523a07║之貨，聖人不貴也。學眾人之所不學，見小也，守微也，謙卑也。不學眾人之所學，侈大也，進顯也，過高
J36nB351_p0523a08║也。故不學者，聖人學之。眾人之所過，聖人反是也。如斯欲不欲，學不學，即凡天下之物，各安乎性命
J36nB351_p0523a09║之常，無有不得其所者，而孰敢有為有執哉。此所以合道之自然，而不敢有為也。）
J36nB351_p0523a10║淳德第六十五章
J36nB351_p0523a11║古之善為道者，非以明民，將以愚之。民之難治，以其
J36nB351_p0523a12║智多。以智治國，國之賊；不以智治國，國之福。知此兩
J36nB351_p0523a13║者，亦楷式。能知楷式，是謂玄德。玄德深矣遠矣，與物
J36nB351_p0523a14║反矣，乃至於大順。
J36nB351_p0523a15║（楷，模也。式，法也。下徹曰深，旁周曰遠。反乃順者，司馬曰：「物情莫不貴智，而有玄德者獨賊之。須反于
J36nB351_p0523a16║物，乃順于道。」此一章言為民上者，宜反物順道以化民，民始獲福的意思。眾人昭昭，我獨若昏。眾人
J36nB351_p0523a17║察察，我獨悶悶。我愚人之心也哉。古之善為道者，在己若此，則推之于民也，固非明之，將以愚之也。
J36nB351_p0523a18║明之者何？察察昭昭也。愚之者何？若昏悶悶也。民之失性，居華而去實，故智多而難治。誠欲治，則去
J36nB351_p0523a19║智與故，鎮之以無名之朴，則彼將自化，而以智治之，適所以亂之也。蓋不識不知，順帝之則。治國而
J36nB351_p0523a20║以智，是有智有識，逆帝之則矣。逆則為賊，故曰國之賊。治國而不以智，無介然之知，無益生之祥，則
J36nB351_p0523a21║有國之母，可以長久矣。故曰國之福。知此兩者，不以智固可以為法，以智亦可以為誠。故曰亦楷式。
J36nB351_p0523a22║苟知楷式而不違其德，可謂玄矣。德而至于玄，則深而不可測，遠而不可量，豈智知識識情意之所
J36nB351_p0523a23║及哉。故曰與物反矣。有德者唯其與物反，始與道合而至于大順。）
J36nB351_p0523a24║後巳第六十六章
J36nB351_p0523a25║江海所以能為百谷王者，以其善下之，故能為百谷
J36nB351_p0523a26║王。是以聖人欲上民，必以言下之；欲先民，必以身後
J36nB351_p0523a27║之。是以聖人處上而民不重，處前而民不害，是以天
J36nB351_p0523a28║下樂推而不厭。以其不爭，故天下莫能與之爭。
J36nB351_p0523a29║（王之為言，天下所歸往也。此一章言為民上者，宜以謙德益民，而民自推尊的意思。江深海闊之所
J36nB351_p0523a30║以能為百川所歸往者，何也？以其能卑下于百川，故所以為百川之所歸往也。是以聖人則之，欲上
J36nB351_p0523b01║于人，乃以孤寡不穀之言卑下之；欲先于人，乃謙退其身而遜讓之。是以聖人雖處在民上，于己不
J36nB351_p0523b02║自尊貴，而民亦不知有君可尊可貴；雖處在民前，不見有民可先，而民亦不見有君可爭可害。聖人
J36nB351_p0523b03║之于民也，自忘忘民，上下相忘，是以天下之民愈愛重推尊而不厭。蓋以聖人能處眾人之所惡而
J36nB351_p0523b04║不爭，故天下之民誰能與處下之道爭耶？故聖人所以為天下貴也。）
J36nB351_p0523b05║三寶第六十七章
J36nB351_p0523b06║天下皆謂我大，似不肖。夫唯大，故似不肖。若肖，久矣
J36nB351_p0523b07║其細。我有三寶，持而寶之：一曰慈，二曰儉，三曰不敢
J36nB351_p0523b08║為天下先。慈，故能勇；儉，故能廣；不敢為天下先，故能
J36nB351_p0523b09║成器長。今舍慈且勇，舍儉且廣，舍後且先，死矣。夫慈，
J36nB351_p0523b10║以戰則勝，以守則固。天將救之，以慈衛之。
J36nB351_p0523b11║（此一章言三寶為道中之最大，人人咸具，各自保守的意思。盡天下人咸言我道大，何所謂大哉？夫
J36nB351_p0523b12║道之大也，非言嘿可載，汎兮其可左可右，無乎不在者也。若肖言，言亦小。若肖嘿，嘿亦小。若不肖言，
J36nB351_p0523b13║言能顯道。若不肖嘿，寂然不動，感而遂通。誠不可為喻，擬似不肖焉耳，寧不謂之大歟。夫惟大不可
J36nB351_p0523b14║為比，故擬似不肖。設若是有物可肖，則其道屬物，安能大久矣，其細矣。蓋吾道大者有三，乃吾人至
J36nB351_p0523b15║寶也，是世人之所不能持，我能保惜而長存不失，則幾于我道大也。一曰慈，愛人如愛己也。二曰儉，
J36nB351_p0523b16║節己不取人也。三日不敢為天下先，謙退自保，不恃強梁也。夫慈愛類柔弱，而柔能勝剛，弱能勝強，
J36nB351_p0523b17║是能勇也。節儉為不費，用之不可既，是能廣也。謙退後人而不先人，聖人用之，則為官長者皆自我
J36nB351_p0523b18║者也，是能成器長也。此三寶者，聖人之所恃以自保者也。今若捨慈愛而尚勇敢，捨儉節而尚奢泰，
J36nB351_p0523b19║捨謙退而欲先人，則剛強者死之徒矣，何以自保耶。夫以軍旅之事觀之，設不得已而用兵，亦以慈
J36nB351_p0523b20║忍不殺為念，仁者無敵，不戰自勝。設有土可守而用民，亦以慈愛不苛為懷，民心同德，不令自固。信
J36nB351_p0523b21║知此慈又今之所急也。天將救斯民於水火也，必使有慈者出而衛護之。慈又儉先之最大，寶中之
J36nB351_p0523b22║寶也，即至道也。故日我道大似不肖。）
J36nB351_p0523b23║配天第六十八章
J36nB351_p0523b24║善為士者不武，善戰者不怒，善戰勝者不與，善用人
J36nB351_p0523b25║者為下。是謂不爭之德，是謂用人之力，是謂配天古
J36nB351_p0523b26║之極。
J36nB351_p0523b27║（古者車戰為士，甲士三人在車上，左執弓，右持矛，中御車，掌旗鼓，皆欲其強武。戰卒七十二人在車
J36nB351_p0523b28║下，蓋至爭者惟兵，故借之以明不爭之德也。羅什曰：「心形既空，孰能與無物者爭？」此一章言配天之
J36nB351_p0523b29║道，貴守柔不爭的意思。今之為士者，多尚武。強梁者，死之徒也。善為士者，常行之以怯而不武。今之
J36nB351_p0523b30║戰者，多出于怒。多怒，必嗜殺人。嗜殺人者，天必殃之。善戰者，不輕用其身而不怒。今之勝敵者，不能
J36nB351_p0523c01║無我而不爭。有我而爭，未必勝矣。善勝敵者，無我而不爭。今之用人者，多競上而不謙下。驕奢倨傲，
J36nB351_p0523c02║而人不服從。善用人者，謙下而不高。凡體道者，能不武、不怒、不爭，則天下莫能與之爭，是之謂不爭
J36nB351_p0523c03║之德也。體道者，能下人，人人樂為之用，而不自用，是之謂用人之力也。體道者，德而不爭，力而用人，
J36nB351_p0523c04║則我無我，爭無爭，用無用，而與天合德，則何所往而不宜耶？是之謂配天，古之極也。）
J36nB351_p0523c05║玄用第六十九章
J36nB351_p0523c06║用兵有言：吾不敢為主而為客，不敢進寸而退尺。是
J36nB351_p0523c07║謂行無行，攘與臂；仍無敵，執無兵。禍莫大於輕敵，輕
J36nB351_p0523c08║敵幾喪吾寶。故抗兵相加，哀者勝矣。
J36nB351_p0523c09║（用兵有言，古兵家有此言也。下行，戶割反。行，列也。仍，就也，因也。《詩》曰：「仍執醜虜。」兵，五兵：戈、矛、殳、戟、干
J36nB351_p0523c10║也。幾，平聲。喪，失也。抗，舉也。林希逸曰：「此章全是借戰以喻道。」推此，則書設喻處，其例甚明。此一章言
J36nB351_p0523c11║玄用之妙，要無心應物的意思。古用兵有曰：主者，有心造事，吾不敢獨任，自為專主也。客者，無心應
J36nB351_p0523c12║敵，與眾和同，吾敢為之。進則有心于爭，雖寸，吾不敢強進也。退則無心干爭，雖尺，吾亦不敢輕退也。
J36nB351_p0523c13║苟無心于爭，則雖在軍旅，而不見有行列可行，不見有臂膂可攘，不見有抵敵可因，不見有兵刃可
J36nB351_p0523c14║執，而安有用兵之咎也？無心者何？即所謂有慈之寶也。故聖人以慈為寶，輕敵則輕戰，輕戰則輕殺
J36nB351_p0523c15║人，輕殺人則喪失其所以為慈之寶也。故凡舉兵，兩敵相加之際，若出于不得已，而有不嗜殺人之
J36nB351_p0523c16║哀心者，是有慈寶也。有寶者，天與人歸，雖欲不勝，不可得矣。）
J36nB351_p0523c17║知難第七十章
J36nB351_p0523c18║吾言甚易知，甚易行。天下莫能知，莫能行。言有宗，事
J36nB351_p0523c19║有君。夫唯無知，是以不我知。知我者希，則我者貴。是
J36nB351_p0523c20║以聖人被褐懷玉。
J36nB351_p0523c21║（宗者，族之總也。道者，事之總也。此一章言知行不易，無知始貴的意思。仁者仁，智者智。百姓日用而
J36nB351_p0523c22║不知，豈果蠢然不知哉？自昧而不知也。德輶如毛，民鮮能舉之，豈頑然不能行哉？自昧而不能行也。
J36nB351_p0523c23║吾所言者，日用飲食之際極易知，動靜營為之間極易行，而天下之人反自迷惑而不能知，不能行，
J36nB351_p0523c24║其奈何哉？第至人發一言必有根宗，行一事必有君主，非思慮之所可及。夫唯無思也，無為也，則幾
J36nB351_p0523c25║于道而知我也。人不能無思無為，豈易知我也耶？知我者若多，則我亦不足貴。是以聖人被褐懷玉，
J36nB351_p0523c26║外雖與人同，而中心實與人異也。）
J36nB351_p0523c27║知病七十一章
J36nB351_p0523c28║知不知，上；不知知，病。夫唯病病，是以不病。聖人不病，
J36nB351_p0523c29║以其病病，是以不病。
J36nB351_p0523c30║（此一章，言不知與知，二俱是病。滌除玄覽，始可無疵的意思。知，妄知也。不知，真知也。人能即妄知以
J36nB351_p0524a01║了真知，而不撥波覓水，非上士而何。即知了不知，固上矣。而不知不知與知，皆病也。何也？真即是妄，
J36nB351_p0524a02║而真猶存。水即是波，而水猶在。金屑雖貴，落眼成翳。滌除玄覽，始可無疵。故曰：不知之與知，皆病也。
J36nB351_p0524a03║夫唯了此不知與知二者俱是病，則是天地間第一等完人，何病之有。故曰：是以不病。聖人之不病，
J36nB351_p0524a04║不外此理也。以其了此不知與知二俱是病，而玄覽盡除，故所以不病而無瑕疵矣。）
J36nB351_p0524a05║愛巳第七十二章
J36nB351_p0524a06║民不畏威，大威至矣。無狹其所居，無厭其所生。夫唯
J36nB351_p0524a07║不厭，是以不厭。是以聖人自知不自見，自愛不自貴。
J36nB351_p0524a08║故去彼取此。
J36nB351_p0524a09║（此一章，言為民上者，當省刑薄斂，愛民如愛己的意思。民之所以不怕死者何？蓋由為民上者，恃高
J36nB351_p0524a10║自貴，而無慈讓淵容之心。政網刑煩，大威太過，民反視為泛常，而不畏懼矣。倘為民上者，肯闊大心
J36nB351_p0524a11║地，如希韋氏之國，黃帝之囿，不狹小其居，肯株柷其形，任為鼠肝，任為蟲臂，不厚養其生，如此而國
J36nB351_p0524a12║足，民足有餘矣。夫唯為民上者，不厚養其生，苛剋取民以自足，是以民亦不厚養其生而不欠。上和
J36nB351_p0524a13║下睦，何威可畏之有？是以聖人自知不自見，不彰己德，為天下渾其心也。自愛不自貴，去奢去泰，為
J36nB351_p0524a14║天下遠其害也。故去彼狹居自見，厭生自貴，而取此自知自愛，含德為式，而民心自正也。胡用威畏
J36nB351_p0524a15║為耶？）
J36nB351_p0524a16║任為七十三章
J36nB351_p0524a17║勇於敢則殺，勇於不敢則活。此兩者，或利或害。天之
J36nB351_p0524a18║所惡，孰知其故？是以聖人猶難之。天之道，不爭而善
J36nB351_p0524a19║勝，不言而善應，不召而自來，繟然而善謀。天網恢恢，
J36nB351_p0524a20║疏而不失。
J36nB351_p0524a21║（殺，猶死也。利，謂活。害，謂殺。惡，去聲。繟，音闡，舒緩也。一作默，不言也。一作坦，不爭之意。此一章言惡人
J36nB351_p0524a22║不知天惡之故，特以不爭善勝曉之的意思。剛強者，死之徒，敢作惡者也。柔弱者，生之徒，不敢作惡
J36nB351_p0524a23║者也。此兩者，或敢而生，或敢而死；或不敢而生，或不敢而死。因斯之故，則敢為惡者得而借口。曰：天
J36nB351_p0524a24║道恢大，多疏失。惡人無有報應，而不知天之所惡，深昧難測，豈膚見淺識者知其故哉？雖天縱之聖，
J36nB351_p0524a25║生知之人，猶莫測天之所惡之故，況其他耶？天之惡人，不以力爭。非如人之惡人，以力與爭，而天自
J36nB351_p0524a26║能勝人。天非如人之惡人，以口與言，而其應聲如響，其報應之速，不待召之而自來。至惡有惡報，雖
J36nB351_p0524a27║有智計，不可逃免。天雖無心，坦然平易，而巧于報應，有非人謀之所能及。此不爭、不言、不召，坦然天
J36nB351_p0524a28║網，恢恢廣大，似若疏而不密。然善勝善應，自來善謀，未嘗失一惡人，使漏其網者。此天之所惡，其故
J36nB351_p0524a29║蓋如此。）
J36nB351_p0524a30║制惑第七十四章
J36nB351_p0524b01║民不畏死，奈何以死懼之？若使民常畏死，而為奇者，
J36nB351_p0524b02║吾得執而殺之，孰敢？常有司殺者殺。夫代司殺者殺，
J36nB351_p0524b03║是謂代大匠斲。夫代大匠斲，希有不傷手矣。
J36nB351_p0524b04║（此一章言為上不可恃刑以臨民的意思。民之所以不畏死者，蓋由政煩刑重，民無所措手足。知其
J36nB351_p0524b05║無可逃生之地，而民反拼死不怕。雖勉強以極刑恐之，亦無益也。云何以死懼之，而欲使其畏死乎？
J36nB351_p0524b06║若使民果畏死，有為奇者執而殺之，則殺一人足以為治矣。然愈殺而愈不可禁，則刑之不足恃也
J36nB351_p0524b07║明矣。秦人用法嚴，其網密，而姦究不勝。漢用法疏，網漏吞舟之魚，而天下歸于漢。此亦足以見矣。天
J36nB351_p0524b08║道福善禍淫，是有司殺者于冥冥之中殺之，一定不可逃也。為上者若不明司殺自然之理，而必要
J36nB351_p0524b09║代司殺者之權，強以殺人，就是那代大匠者斲一樣。夫代大匠斲者，不出自然。本不會斲，而勉強代
J36nB351_p0524b10║之，鮮有不自傷其手者。手即身也。恃刑臨民者，亦猶是也。司，主也。主殺者，即無常也。）
J36nB351_p0524b11║貪損第七十五章
J36nB351_p0524b12║民之饑，以其上食稅之多，是以饑。民之難治，以其上
J36nB351_p0524b13║之有為，是以難治。民之輕死，以其求生之厚，是以輕
J36nB351_p0524b14║死。夫唯無以生為者，是賢於貴生。
J36nB351_p0524b15║（稅，租也。純甫曰：「無以生為者，賢于貴生，即吾無吾身，吾有何患之意。」此章之言，由麤及精，要歸其重
J36nB351_p0524b16║于此耳。此一章言為上者當損己益民，勿貪生以損民的意思。吾教言貪、嗔、癡為三毒，而貪居首。儒
J36nB351_p0524b17║教三戒，戒之在得，一也。世有貪財利、貪祿位、貪闢土地者，皆貪生也。因貪生之故，廚有肥肉，廄有肥
J36nB351_p0524b18║馬，民有饑色，野有餓莩。用是看來，可憐無限河邊骨，盡是深閨夢裏人，又詎僅饑而已哉？上多取則
J36nB351_p0524b19║民貧，上有為則民亂，必然之理也。是以饑饉者何？上多取之故也。是以難治者何？上有為之故也。我
J36nB351_p0524b20║欲厚其生，則不顧人之生，我厚而彼薄，彼安得不輕死以厚生？是以輕死者何？上求生之厚之故。他
J36nB351_p0524b21║聖人之于生，蓋不得已，彼視其生若無以生為也，豈肯厚吾之生以奪人之生？▆是之謂賢于貴生。）
J36nB351_p0524b22║戒強第七十六章
J36nB351_p0524b23║人之生也柔弱，其死也堅強。萬物草木之生也柔脆，
J36nB351_p0524b24║其死也枯槁。堅強者死之徒，柔弱者生之徒。是以兵
J36nB351_p0524b25║強則不勝，木強則共。強大處下，柔弱處上。
J36nB351_p0524b26║（脆，軟也。徒，類也。合手曰共，又其伐之也。處，上聲。此一章言學道者要以守柔為主的意思。道之為物，
J36nB351_p0524b27║無形而不爭。唯至柔略幾于道，而人未之喻也，故以有形喻之。人能柔和軟弱，必竟長久而生。人若
J36nB351_p0524b28║堅剛強暴，必竟夭折而死。就如那木生時柔脆，死時枯槁一樣。用此而觀，有形者亦以堅強而死，柔
J36nB351_p0524b29║弱而生。何況無形之道，而不致柔弱，其可得乎？蓋死之類，無不由于剛狠強暴。生之類，無不由于柔
J36nB351_p0524b30║和軟弱。此必然之理。是以兵強則恃之而驕，敵國之所以謀也。我驕而敵謀，所以不勝也。木強則伐
J36nB351_p0524c01║之，所以共而舉之也。又以定位而言，天以氣在上，地以形在下。氣則柔弱，形則堅強。臣以有為事上，
J36nB351_p0524c02║君以無為畜下。有為則堅強，無為則柔弱。堅強居下，柔弱居上，物之理也。然則柔弱必能勝剛強，可
J36nB351_p0524c03║知矣。）
J36nB351_p0524c04║天道第七十七章
J36nB351_p0524c05║天之道，其猶張弓乎？高者抑之，下者舉之，有餘者損
J36nB351_p0524c06║之，不足者與之。天之道，損有餘而補不足。人之道則
J36nB351_p0524c07║不然，損不足以奉有餘。孰能有餘以奉天下？唯有道
J36nB351_p0524c08║者。是以聖人為而不恃，功成而不處，其不欲見賢。
J36nB351_p0524c09║（不欲見賢，晦德含章之意。此一章言人當法天道之自然，以適其平的意思。天道虛玄，廣大叵測，用
J36nB351_p0524c10║物略喻，其由張弓也乎。張弓之道，既高者降抑之使卑，既下者升舉之使高，咸是有餘者損減之，不
J36nB351_p0524c11║足者補益之也。天之道，陽氣本高而降之使下，陰氣本下而升之使高，亦該是損減有餘以補益不
J36nB351_p0524c12║足，裒多益寡，稱物平施而已，此自然之正理也。就如那張弓的道理一般，人之道則反是，全是損減
J36nB351_p0524c13║民之不足以奉君之有餘，虛者愈虛，實者愈實，民貧君不能獨富，此豈理也哉。孰能損己有餘以奉
J36nB351_p0524c14║天下？博施濟眾，必也聖乎，唯有道者始能耳。是以聖人能以己有餘而奉人不足，故其能下及萬物
J36nB351_p0524c15║而▆恃其能，功蓋天下而不居其功，利澤施于天下而不欲見賢，惟有道者始能如此耳。）
J36nB351_p0524c16║任疆第七十八章
J36nB351_p0524c17║天下柔弱莫過於水，而攻堅強者莫之能勝，其無以
J36nB351_p0524c18║易之。弱之勝強，柔之勝剛，天下莫不知，莫能行。故聖
J36nB351_p0524c19║人云：受國之垢，是謂社稷主；受國之不祥，是謂天下
J36nB351_p0524c20║王。正言若反。
J36nB351_p0524c21║（此一章言學道者貴守柔，又要當體認力行的意思。天下之物，唯水為能。水利萬物而不爭，處眾人
J36nB351_p0524c22║之所惡。流行坎止，鑽山透石，動地移山，無有能先過得他者。何也？以其水性至卑至柔，亙古亙今，不
J36nB351_p0524c23║遷不變，故幾于道也。夫柔之所以勝剛，弱之所以勝強，即凡天下之人，是誰不知之哉？但以天下之
J36nB351_p0524c24║人雖知之，而莫有一人效法于水者。信乎得守柔之道，能確實體認者，非聖人不能也。是以聖人有
J36nB351_p0524c25║言：受國之垢浼，能含恥忍辱者，可以託于天下，是謂社稷主也。受國之凶殃，流言訕謗者，可以寄于
J36nB351_p0524c26║天下，是謂天下王也。垢與不祥，眾人之所惡，孰為之爭？非守柔聖人不能。受天下之人，是那一個就
J36nB351_p0524c27║輕易曉得受垢受不祥為正言也耶？眾人之所愛者，淨與福也，與茲反矣。故曰：正言若反。）
J36nB351_p0524c28║任契第七十九章
J36nB351_p0524c29║和大怨，必有餘怨，安可以為善？是以聖人執左契，而
J36nB351_p0524c30║不責于人。有德司契，無德司徹。天道無親，常與善人。
J36nB351_p0525a01║（此一章言大怨不可和，宜法天守道而天自祐之的意思。大怨，如鄰國累世征▆不絕，積怨深厚者，
J36nB351_p0525a02║如此之類，豈可和乎？勉強求和者，是示之以怯而誘敵，其慘傷有不可勝言者。故所以道：和大怨者，
J36nB351_p0525a03║必有莫測之餘怨，安可以和怨為善道哉？有德者則不然，是以聖人一味以天道自持，就如執左契
J36nB351_p0525a04║一般，自有個不言不語的公道先生在那裏，要費多少口水與他說和調合耶？執右契者來，一見左
J36nB351_p0525a05║契，自不言而喻，嘿自心休也，責人奚為？故有德的人，惟主契若昏；無德之人，唯主徹察察。天之道，不
J36nB351_p0525a06║言而善應，不爭而善勝，常恢大而無失。不疏遠惡人，而惡人自疏遠，必無餘殃；不親愛善人，而福祐
J36nB351_p0525a07║自歸，善人必有餘慶矣。《詩》曰：「皇天無親，惟德是輔。」此之謂也。季而謂：執左契，如展喜犒師見齊侯，齊
J36nB351_p0525a08║侯曰：「爾國何恃而不保聚？」喜曰：「恃先王之命。成王盟曰：『世世子孫無相害也。』載在盟府。我邑不保聚
J36nB351_p0525a09║者，恃此耳。」齊侯乃還是也。展喜不唯能執左契，而且善處不爭之道矣。）
J36nB351_p0525a10║獨立第八十章
J36nB351_p0525a11║小國寡民，使有什伯人之器而不用，使民重死而不
J36nB351_p0525a12║遠徙。雖有舟輿，無所乘之；雖有甲兵，無所陳之；使民
J36nB351_p0525a13║復繩結而用之。甘其食，美其服，安其居，樂其俗。鄰國
J36nB351_p0525a14║相望，雞犬之聲相聞，民至老死不相往來。
J36nB351_p0525a15║（《漢書》詔天下吏舍無得置什器。顏師古曰：「五人為伍，十人為什，則共器物，故通謂什伍之具為什物。」
J36nB351_p0525a16║不用者，無往來，免儲待，省徭役也。舟輿甲兵，舉其重者言之。樂音洛。望音忘。相望、相聞，近也。道足則
J36nB351_p0525a17║無事咨詢，財足則不相乞假。此一章言國大事煩，民姦吏詐，為民上者宜復古風以為政的意思。小
J36nB351_p0525a18║國則政不煩，寡民則俗尚質。使有十人所共什器，百人所共伯器，而無所可用。使民樂生遂性，能重
J36nB351_p0525a19║死而安土，無求不遠徙焉。上既無為不擾，下既安土尚質，雖有舟轝什伯之器，不相往來，亦無因可
J36nB351_p0525a20║乘。雖有甲兵，民各重死，不相防害，亦無因可敵。能如此，庶幾可復古也。使民尚賢而不尚文，捨棄書
J36nB351_p0525a21║契之俗，而復用古結繩之風。各自耕自食而不嗜味，各自織自衣而不營為，各安分居處而不好奢
J36nB351_p0525a22║泰，各逍遙善俗而不事塵囂。鄰國不遠，目相矚望，而對境無心。雞鳴犬吠，耳相聽聞，而諠譁不入。民
J36nB351_p0525a23║心淳朴，不詐不求，有終其天年而無相來往者。其上古之風，人人相忘乎道術，乃如斯也。）
J36nB351_p0525a24║顯質第八十一章
J36nB351_p0525a25║信言不美，美言不信。善者不辯，辯者不善。知者不博，
J36nB351_p0525a26║博者不知。聖人不積，既以為人己愈有，既以與人己
J36nB351_p0525a27║愈多。天之道，利而不害。聖人之道，為而不爭。
J36nB351_p0525a28║（此一章言不積之道，原從性分中流出的意思。老子道德五千言，誠信實體道之言也。言言咸從心
J36nB351_p0525a29║地流出，非飾說也。設使華而不實，人豈崇信之哉。誠至善契理之言也。言言俱自性分中來，非言議
J36nB351_p0525a30║之可及也。設使擬之而後動，議之而後言，又詎能善後于今日，而自天子以至于庶民，咸得而溥利
J36nB351_p0525b01║之哉。此五千言也，只可以嘿會，而不可以智察。世智辯聰者流，欲苦其心志以求通，紆之甚矣。嘿契
J36nB351_p0525b02║此道者，順理自然，而非博學。廣博以求通者，執文拘字，杜蔽悟機，而反不知也。此五千言也，豈是博
J36nB351_p0525b03║采積學而始言也耶。殊不知皆聖人不積之言也。不積者何，若沖而已。若沖則大盈也。盡底以為人
J36nB351_p0525b04║君，佐人君為堯舜之君，己愈有而不竭。盡底以與斯民，拯斯民為堯舜之民，己愈多而不欠。寧有限
J36nB351_p0525b05║量哉。斯不積之道，即天之道也。唯利養萬物而不傷害，斯不積之道，即聖人之道也。唯為無為而不
J36nB351_p0525b06║爭競，斯不積之道，所以為玄為妙，為天下貴矣。）
J36nB351_p0525b07║（瓊水季雲胡嶦　擬　聖公道德經註解頌云：「厥惟猶龍，玄著超超。代爭箋譯，家樹幟標。譬彼堅
J36nB351_p0525b08║白，同異互囂。　我師藏眼，抉微洞要。發蒙啟覆，日月為昭。假漢帝而研覽，奚河上之問遙。」）
J36nB351_p0525b09║道德經順硃卷下（終）