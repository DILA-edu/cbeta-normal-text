J36nB364_p0811c01║臨濟三十二世香林寺佛古聞禪師塔銘
J36nB364_p0811c02║自古禪林僧寶，印法必擇明師，而行道不承師蔭，蓋
J36nB364_p0811c03║非遇明眼作家，豈得傳持不謬？所以稱鵝王擇乳，素
J36nB364_p0811c04║非鴨類也。果能隨處作主，必然遇緣即宗，所以稱出
J36nB364_p0811c05║群獅子，吼震天外也。自求法不擇真師，而主院欲承
J36nB364_p0811c06║父業，則師家以名位籠人，而學者以小才錄用，弘道
J36nB364_p0811c07║二字，僅屬虛名，法運於是乎寖衰矣。求其慧命，果得
J36nB364_p0811c08║真傳，而道緣不求自至，如我香林佛古禪師者，今時
J36nB364_p0811c09║豈易得哉？師諱行聞，號佛古，西潼川張氏子。家世好
J36nB364_p0811c10║善，母劉孺人，尤有令德。明萬曆庚戌年六月二十二
J36nB364_p0811c11║日午時，師示生，時有星者留讖云：「庚戌造化四柱清，
J36nB364_p0811c12║五星一木自天成。玄峰月印婁江水，五葉芬芳第一
J36nB364_p0811c13║人。」人莫能測其意。星者，蓋異人也。師幼時，岐嶷卓犖，
J36nB364_p0811c14║出語驚人。五歲，忽腋下生毒，肺腑皆見，父母憂駭，卜
J36nB364_p0811c15║之，謂當離俗，乃送入青蓮寺，依印宗錫禪師出家。七
J36nB364_p0811c16║歲，宗攜師謁峨嵋，屢見普賢大士放光，師問宗：「大士
J36nB364_p0811c17║已過去，云何得放光現瑞？」宗笑而不答，於是疑情驟
J36nB364_p0811c18║發，常默自參究。至崇禎庚午，年二十有一，抵金陵，隨
J36nB364_p0811c19║喜報恩，復睹塔光交燦，五色盈空，驀觸前疑，徹明大
J36nB364_p0811c20║事。是年，遂於金陵古林受具足戒，次歷禪林講肆，諮
J36nB364_p0811c21║益諸宗匠，莫不歎為法中龍象也。癸未夏，通玄林野
J36nB364_p0811c22║奇和尚出天台，寓盛澤，師往參見，值和尚上堂，師便
J36nB364_p0811c23║問：「出格雄才，巧妙尖新，不涉言詞，請師速道。」和尚曰：
J36nB364_p0811c24║「雨霾山色暗。」師曰：「恁麼則一真獨露，萬緣俱盡。」和尚
J36nB364_p0811c25║曰：「如何是你萬緣俱盡處？」師曰：「且禮和尚一拜。」和尚
J36nB364_p0811c26║曰：「伶俐衲僧，一撥便轉。」師便喝，和尚頷之。是秋，詣通
J36nB364_p0811c27║玄省和尚，即命典客，屢次入室投機，疊呈拈頌，多許
J36nB364_p0811c28║可，更加以妙密鉗鎚，師益傾心領受。次年甲申季春，
J36nB364_p0811c29║遂承付囑。繼遇兵燹之慘，師服勤左右，須臾不離，復
J36nB364_p0811c30║隨和尚住東塔、栖真兩剎，竭力輔弼，不辭勞苦，六載
J36nB364_p0812a01║如一日也。順治庚寅，偶過婁江，憩海印，諸檀越請住
J36nB364_p0812a02║古唐，師因憶幼時有月印婁江之讖，遂往駐錫焉。櫛
J36nB364_p0812a03║風沐雨，辛勤拮据，感檀越王氏捨地漸成叢林，提持
J36nB364_p0812a04║勿懈，學侶雲臻，由是宗風日振於東南矣。余同年友
J36nB364_p0812a05║其章胡給諫敬信之，願為外護門人，錄師第一會說
J36nB364_p0812a06║法語付剞劂氏，給諫序之，謂師言句從不思議中流
J36nB364_p0812a07║出，無一語不為人發意葉、開心香者，蓋師行真實行、
J36nB364_p0812a08║說真實法，故遠近歸心，人無間言云。丙申，浙西當湖
J36nB364_p0812a09║邑侯朱公及諸紳士創曹溪禪院，請師開法，師鑑其
J36nB364_p0812a10║誠而應之，住三載，堂構煥然，規制漸備，而婁江州牧
J36nB364_p0812a11║白公復迎師歸古唐，時遭饑饉，締搆維艱，我
J36nB364_p0812a12║世祖章皇帝究心宗乘，問及林野奇和尚語錄，師因齎
J36nB364_p0812a13║入　都門，進呈
J36nB364_p0812a14║御覽，
J36nB364_p0812a15║上覽畢，歎曰：「本色說法，真古人家風也。」師暫憩隆安寺，
J36nB364_p0812a16║聖駕不時臨幸。一日，方丈山曉晢禪師陪
J36nB364_p0812a17║上至禪室，師跏趺禪定，不起於座，
J36nB364_p0812a18║上注視之，歎曰：「貌古神清。」遂問曉：「此僧向住何處？」曉對
J36nB364_p0812a19║曰：「太倉州古唐香雲。」
J36nB364_p0812a20║上曰：「香雲不如香林好。」遂　賜今寺額焉。未幾而
J36nB364_p0812a21║龍馭上賓，師受千佛院之請，上堂祝
J36nB364_p0812a22║聖云：「宴坐隆安七尺床，　駕臨一見意何長？追思無計
J36nB364_p0812a23║酬恩澤，今古惟憑一瓣香。」既而結制圓寧，開戒法興，
J36nB364_p0812a24║凡法幢建處皆風行草偃，自　王公暨士庶無有不
J36nB364_p0812a25║聞而敬仰、見而悅服者也。一日，忽賦詩一章贈檀越
J36nB364_p0812a26║賈義吾，微示厭世之意，時丙午年十一月二十一日
J36nB364_p0812a27║也。次日，同門法曇禪師來訪，作家相見，各出手眼，歡
J36nB364_p0812a28║敘而別。至二十三日子時，呼侍者更衣，端坐而逝，世
J36nB364_p0812a29║壽五十有七，法臘三十有五，行化二十餘載，坐南北
J36nB364_p0812a30║道場五處。嗣法弟子自石璞、超質至智中、超沅等共
J36nB364_p0812b01║十六人。語錄三卷入藏行世。諸弟子輩推質公繼席
J36nB364_p0812b02║香林，質公以本寺為師最初弘法之地，且久展化機，
J36nB364_p0812b03║四眾哀慕，因迎龕南歸，建窣堵波於寺之東岡，其南
J36nB364_p0812b04║北舟車之費皆義吾為之經畫，不負師最後贈詩之
J36nB364_p0812b05║意也。師為人恬澹質朴，立言制行無非本色風規。予
J36nB364_p0812b06║與師初邂逅於放生池上，後往來日久，契誼最深。今
J36nB364_p0812b07║予忝得記莂於弘覺老人，與師稱法門雁行，心期方
J36nB364_p0812b08║遠，而喪我良朋，不得不愾焉永歎也。其受業弟子德
J36nB364_p0812b09║涵尚公述師行業頗詳，請予撰塔上之銘。予素敬師
J36nB364_p0812b10║得法行道，頭尾俱正，堪為末法之砥柱、苦海之津梁
J36nB364_p0812b11║者，因為誌其大略而銘之曰：
J36nB364_p0812b12║臨濟一宗，法道全備。上接曹溪，軼群良驥。楊岐龍驤，
J36nB364_p0812b13║虎丘虎視。奕葉燈傳，人傑世瑞。天童出興，獅象攸萃。
J36nB364_p0812b14║法印授受，如水傳器。卓哉林野，尤推出類。證道固難，
J36nB364_p0812b15║養德匪易。師善繼之，造詣淵邃。用志冥深，抒懷朗粹。
J36nB364_p0812b16║一睹塔光，洞徹奧閟。栗棘蓬中，揚鑣頓轡。倒捋虎鬚，
J36nB364_p0812b17║爪牙銛利。殫力股肱，靡事弗治。滹沱衣拂，鄭重舉畀。
J36nB364_p0812b18║蓄養深厚，超凡聖位。五坐道場，緣不思議。自南而北，
J36nB364_p0812b19║教澤廣被。禪定跏趺，
J36nB364_p0812b20║聖駕忽至。淵默雷聲，西來祖意。不起於座，
J36nB364_p0812b21║帝心嘉異。貌古神清，稱歎高致。惟茲古唐，其弘法地。寺
J36nB364_p0812b22║額香林，
J36nB364_p0812b23║金口親賜。克家繼席，闡第一義。肯堂肯構，典型弗墜。結
J36nB364_p0812b24║集法言，善述師事。流通終古，樹大法幟。師志惟誠，師
J36nB364_p0812b25║行無偽。千秋法脈，賴有良嗣。東海西川，大圓鏡智。生
J36nB364_p0812b26║死去來，三昧遊戲。月印婁江，式符讖記，巍峨窣堵，幻
J36nB364_p0812b27║身是寄，我作銘詞，十紀一二，百千萬偈，元無半字。
J36nB364_p0812b28║康熙八年歲次己酉仲秋望日，
J36nB364_p0812b29║光祿大夫、禮部尚書加一級、前兵刑二部尚書、都察
J36nB364_p0812b30║院兩掌院事、左都御史、乙未甲辰充
J36nB364_p0812c01║殿試讀卷官、戶刑二部左右侍郎、翰林院提督四譯館、
J36nB364_p0812c02║太常寺少卿、吏禮兵科都右給事中、甲戌進士出身、
J36nB364_p0812c03║淮南法弟龔鼎孳頓首拜撰。