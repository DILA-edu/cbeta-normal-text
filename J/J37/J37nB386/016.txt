J37nB386_p0402a01║遠菴僼禪師語錄卷第十六
J37nB386_p0402a02║嗣法門人元視等編
J37nB386_p0402a03║書啟
J37nB386_p0402a04║復寧郡諸紳衿護法啟
J37nB386_p0402a05║恭惟諸大護法，瓊枝疊秀，玉榦聯英；德邁四科，才優
J37nB386_p0402a06║八凱。悟彰物格，掩橫浦之芳蹤；禪藻仙華，挹眉山之
J37nB386_p0402a07║清韻。湛朝宗以萬壑，鑑徹心源；總作鎮以群情，衡縣
J37nB386_p0402a08║慧岳。誠聖代之伊呂，法苑之許王者也。某德愧𤦹玟，
J37nB386_p0402a09║才慚鉛鈍；久承雅誼，濫膺前規。識乏先幾之明，事多
J37nB386_p0402a10║當局之昧。致令鼠牙雀角，置喙無容；惟念海闊天空，
J37nB386_p0402a11║燃犀斯省。不謂台檀靈山秉記，濁世無忘；不踰毘耶，
J37nB386_p0402a12║嚴持寶座。肯祖燈之堂搆，翰錫瑤函；纘佛日之徽猷，
J37nB386_p0402a13║文揚玉札。金湯在望，知弘護之斯勤；繡澀難藏，愧繼
J37nB386_p0402a14║述之靡緒。勉從台命，憂讋彌深；臨楮迴惶，曷勝慚恧！
J37nB386_p0402a15║復定邑眾紳衿護法啟
J37nB386_p0402a16║側聞成風妙斲，非全匠氏之能；流水清絃，須藉知音
J37nB386_p0402a17║斯鑑。法非孤起而成，境必遇緣斯就。恭惟諸大檀護，
J37nB386_p0402a18║玉韞山輝，珠藏川媚。選官得佛，高名自繼西江；學釋
J37nB386_p0402a19║知儒，大業全傳東洛。眷茲法席，思繼往以開來；緬彼
J37nB386_p0402a20║莖茆，因感今而念昔。飛來尺素，爰寵丹青。某蘿薜長
J37nB386_p0402a21║行，秖合一枝聊寄；搶榆匪逮，豈堪萬里高摶？但同風
J37nB386_p0402a22║之敷座方殷，矍然排闥；惟先哲之巨剎難卻，勉爾登
J37nB386_p0402a23║峰。敢云淵匠重興？庶或荊州可識。三條篾，一莖虀，聊
J37nB386_p0402a24║作往來接待；孤峰頂，鬧藍頭，還期主伴交參。買山既
J37nB386_p0402a25║逭金錢，入室憑留玉帶。玲瓏巖畔，蒙招手以相呼；華
J37nB386_p0402a26║蓋峰刖，莫攢眉而歸去。雲章遙復，無任神馳。
J37nB386_p0402a27║復湘南諸紳衿護法公啟
J37nB386_p0402a28║伏以鷲峰大法，昔重托於王臣；熊嶠宗傳，亦丕揚于
J37nB386_p0402a29║儒彥。況芝同臭味，蘭共襟期，幸吾道之未衰，實同人
J37nB386_p0402a30║之深眷也。恭惟諸位詞宗護法，衡湘碩望，洙泗耆英，
J37nB386_p0402b01║識探玄微，學臻淵奧。經綸在握，當軸而四海同文；錦
J37nB386_p0402b02║繡纏腸，揮毫則五湖獨步。天香秋桂，觸翻無隱之宗；
J37nB386_p0402b03║月夜春蛙，發明一貫之旨。挈百氏之綱領，統三教以
J37nB386_p0402b04║總持。衲某山林朽櫟，粥飯常行。謬登祖席，失繩尺於
J37nB386_p0402b05║後昆；濫典名藍，罔規模於宿衲。餐煙霞于神鼎，已增
J37nB386_p0402b06║痼疾之多；臥泉石于清關，轉慚懶癖之甚。夙生多幸，
J37nB386_p0402b07║每邀支謝之交；不棄耑愚，益尋蘇元之好。罷駑下駟，
J37nB386_p0402b08║寧堪伯樂之枉觀；輪囷樗材，徒勞郢匠之迴盼。搶榆
J37nB386_p0402b09║不逮，敢望扶搖；尺蠖無能，何當馳驟。既叨芰嗜，詎乏
J37nB386_p0402b10║葵傾。書傳青鳥之遙，光並紫泥之重。雲裏茆茨初搆，
J37nB386_p0402b11║奚難瓶錫遄征；堂前耆耋垂登，豈合星河遠泛。是用
J37nB386_p0402b12║擅違台命，庶幾寬假來期。望沅湘而徘徊，瞻衡嶷以
J37nB386_p0402b13║延佇。悵千山之遙隔，時節未逢；冀一室之晤言，因緣
J37nB386_p0402b14║有待。攀虎溪結社，須藉宗雷；期藥嶠傳燈，還資裴李。
J37nB386_p0402b15║風生玉麈，試看鑿齒之酬；酒乏金罍，莫便攢眉而去。
J37nB386_p0402b16║微忱謹布，高明賜原。
J37nB386_p0402b17║復湘南諸山法屬公啟
J37nB386_p0402b18║伏以家聲不墜，惟資蘭桂聯芳；祖令維新，實賴象龍
J37nB386_p0402b19║隨步。從來膊無外曲，緣知掌不獨鳴。恭惟同源法屬
J37nB386_p0402b20║諸山和尚，氣吞湖海，眼蓋乾坤，乳擇鵝王，身翻獅子。
J37nB386_p0402b21║鳳毛麟角，等是太白真枝；巨剎名坊，總攬湘山秀色。
J37nB386_p0402b22║同聲相和兮，東唱則西敲；別調重翻兮，南呼而北應。
J37nB386_p0402b23║擎叉打地，隱顯隨機，無非格外風流；舞笏張弓，行藏
J37nB386_p0402b24║莫測，悉顯箇中消息。幸多瑞生優缽，何須錦上鋪花；
J37nB386_p0402b25║既方樂奏鈞天，安用郢中誇曲。不慧識慚面壁，學未
J37nB386_p0402b26║窺籓。祖席謬居，深有辜於同學；名坊濫典，毫無補乎
J37nB386_p0402b27║法門。福涼德薄之軀，承推一日之長；璧合珠聯之翰，
J37nB386_p0402b28║不遠千里而遐。然蒙金地遙招，可不江陵暗點。但老
J37nB386_p0402b29║人齡垂望耋，居恒風燭可虞。又雲兄誼莫能辭，是用
J37nB386_p0402b30║星霜暫緩。盼沅江而莫渡，適時節之未逢；擷湘芷以
J37nB386_p0402c01║遨遊，審因緣之有在。若夫應菴舉話，難克當其美言；
J37nB386_p0402c02║設或寶壽推僧，須有假於神力。
J37nB386_p0402c03║復臨封諸山名德啟
J37nB386_p0402c04║伏以三臺玅舞，合資作者頻推；一曲新歌，須藉知音
J37nB386_p0402c05║賡和。山崖水涘，蓋有其人；石畔松邊，豈無同調？恭惟
J37nB386_p0402c06║諸山名德大師，學精三藏，戒鍊五篇；禪得髓心，道推
J37nB386_p0402c07║山斗。煙霞之勝侶，出格飽參；湖海之英靈，逸群宿衲。
J37nB386_p0402c08║芋煨品字火，綠蘿深處眠雲；麻連鶉結衣，紫籜叢中
J37nB386_p0402c09║嘯月。開畬種粟，钁頭下電掣星馳；引水澆蔬，杓子邊
J37nB386_p0402c10║山寒澗肅。歷歷家風邁古，頭頭活計超方。重欲豎拂
J37nB386_p0402c11║拈槌，大似將缽安柄；更須談宗演義，分明添足畫蛇。
J37nB386_p0402c12║不慧識學寡昧，濫廁僧倫；才略疏庸，謬尸禪席。乏煆
J37nB386_p0402c13║聖煉凡之作，平澹遣時；無鎔今鑄古之能，委羸度日。
J37nB386_p0402c14║生成慵劣，每蒙碩德相規；幸不棄遺，更辱多賢垂教。
J37nB386_p0402c15║方擬龍山之訪，緣菜葉以迴源；豈虞馬寺之言，飛鴻
J37nB386_p0402c16║音而排闥？因緣固在，時節未然。以化鹿老人近垂登
J37nB386_p0402c17║耋，而諸剎叟兄再至催程。毅然堅卻，則負遠地雲山；
J37nB386_p0402c18║恝爾便行，有孤高齡鶴髮。延遲希諒，進退實難。汎洞
J37nB386_p0402c19║庭於木蘭，雖涉渺漭；攬湘川之芳杜，終不虛懸。雅抱
J37nB386_p0402c20║幽襟，遙通盟誼；輝蓬照蓽，當借鄰光。
J37nB386_p0402c21║復古南牧老和尚
J37nB386_p0402c22║久闊玄誨，渴想殊深，忽蒙興福法兄惠臨，下頒慈教
J37nB386_p0402c23║并及隆儀，載拜伏讀，不覺汗流至踵也。某眇然小子，
J37nB386_p0402c24║既愚且疏，尸席祖庭，實不堪任，仰荷慈光加被，庶免
J37nB386_p0402c25║顛越。然數年以來，屢求解退，苦不獲免，寧當慧齒生
J37nB386_p0402c26║春，過與提獎？固老和尚之撫摩晚輩，至愛至深，無所
J37nB386_p0402c27║不至，則某之赧顏當如何耶？然敢不捐軀，恐不副大
J37nB386_p0402c28║人之所望耳。老和尚道大德備，法門總持，千秋師表，
J37nB386_p0402c29║而壽藏一幢，允宜卓立祖山，不特祖孫、父子、伯仲同
J37nB386_p0402c30║條道義之篤，宛於一堂之上，抑使後昆末學景仰無
J37nB386_p0403a01║斁。其諸剎之佳城，宜分為爪髮衣缽之藏，各使依光
J37nB386_p0403a02║一方，高鑒之明無可言喻，某之愚見亦如是也。然徒
J37nB386_p0403a03║有忻願之心，實無纖毫之效，何乃反賜重言以及嘉
J37nB386_p0403a04║貺？使某拜領，則何當辭謝？又不恭謹登二種，永誌不
J37nB386_p0403a05║忘，而合山清眾又飫香積，皆賴眉間一分慈光，尚容
J37nB386_p0403a06║趨謝，不勝瞻仰之至。
J37nB386_p0403a07║復仲調陶太史
J37nB386_p0403a08║耳熟大名久矣，不特接教入楚，始知蒼梧、湘浦之間
J37nB386_p0403a09║復有如昔日之人也。承命儼以神鼎虛席召不慧樽
J37nB386_p0403a10║俎其間，固居士之誤采風聞、過聽人言耳。不慧自顧
J37nB386_p0403a11║生平鮮德涼才若此者，詎堪當此鉅任？況諲祖之龍
J37nB386_p0403a12║章鳳質、雲兄之大呂黃鐘，而尟眇之軀豈能仍其堂
J37nB386_p0403a13║搆而協其塤箎者哉？然金地遙招、江陵暗點，敢不勉
J37nB386_p0403a14║從台命？又雲兄一片血心於佛法平沉之處崛然興
J37nB386_p0403a15║起，幸同人之激揚，開盲警聵，將移其風俗矣。不幸天
J37nB386_p0403a16║不惠弔，良導斯奪，將恐湘江一帶又從冥而入冥，抑
J37nB386_p0403a17║何吝犬馬之勞、不任左右之鞭策乎？若曰舉揚宗教，
J37nB386_p0403a18║則吾豈敢？或聽之以博飯栽田，庶可聊遂愚蒙，且得
J37nB386_p0403a19║素心之人相與數晨夕，亦向往之願焉。否則，不敢奉
J37nB386_p0403a20║命。裁復不莊，統惟照察。不備。
J37nB386_p0403a21║復玉齋耿兵憲
J37nB386_p0403a22║雪上人回，接手教，備詳近況種種。不謂晴空一鏡，俄
J37nB386_p0403a23║然萬別千差。若非居士久於佛法陶鎔，逆順無驚，險
J37nB386_p0403a24║夷一致，而一旦遭逢此境，則其情狀抑何堪哉？然古
J37nB386_p0403a25║之聖人以無災為懼，公郎竟以廉直才能災罹無妄，
J37nB386_p0403a26║固其天道茫茫不可問也。若其量度過人，今造物抑
J37nB386_p0403a27║之必有道矣，安得不知其為天下異時之福耶？拙錄
J37nB386_p0403a28║弁首，雅承推獎，恐不副實。然借寵光，庶獲不朽。長沙
J37nB386_p0403a29║之行，似不能免。三月初，將發棹邗關矣。至於禍福休
J37nB386_p0403a30║咎，亦聽之前緣而已。惟冀珍調自玉。不備。
J37nB386_p0403b01║復吳師半居士
J37nB386_p0403b02║披讀來翰過譽，種種重言不當喫。承問：末後一句急
J37nB386_p0403b03║切要緊，正搔著山僧癢處。山僧入楚以來雖曰未久，
J37nB386_p0403b04║凡見究心此事者，無論在家、出家，略認得些門頭影
J37nB386_p0403b05║子邊事，便以為極則，不思進步究竟到安樂無疑之
J37nB386_p0403b06║地，佛所云可憐憫者，正此輩耳。而居士特於此要見
J37nB386_p0403b07║箇到底，豈非夙承願力而來者乎？雖然，若論末後一
J37nB386_p0403b08║句，未舉最初一句以前，已是兩手分付了也，而居士
J37nB386_p0403b09║又在山僧者裏撈天摸地。何也？蓋只為居士薦得最
J37nB386_p0403b10║初一句，未免史有末後一句，始到牢關之事耳。而今
J37nB386_p0403b11║若要山僧說，則截卻山僧舌；若道山僧不說，則啞卻
J37nB386_p0403b12║山僧口。居士向者裏還分疏得下麼？分疏看。若分疏
J37nB386_p0403b13║不下，直須仔細分疏；忽然分疏不及，啐地折、嚗地斷，
J37nB386_p0403b14║則非末後一句和者從前所得一時俱喪卻也，方信
J37nB386_p0403b15║道從前被眼瞞也。所以古人道：一見則一切見，一了
J37nB386_p0403b16║則一切了。直下如紅爐上飛點雪相似，金剛王寶劍
J37nB386_p0403b17║上還吹得一些毛麼？到者裏若有纖毫未盡，即是過
J37nB386_p0403b18║重丘山。須知！須知！故云：懸崖撒手，自肯承當；絕後再
J37nB386_p0403b19║甦，欺君不得。總無他說，只要當人啐地折、嚗地斷耳。
J37nB386_p0403b20║果若啐地折、嚗地斷，豈有未盡之理？高峰墮枕時，便
J37nB386_p0403b21║是者箇消息也；百丈耳聾三日，亦不出者箇消息也。
J37nB386_p0403b22║至於巖頭道：「大小德山未會末後句在。」又道：「悔不曾
J37nB386_p0403b23║向伊道末後句。若向伊道末後句，天下人不奈雪老
J37nB386_p0403b24║何。」者等葛藤，一一自知落處，不著問人耳。那時神鼎
J37nB386_p0403b25║有三十棒要與居士喫，方知道如蒿枝拂相似。若此，
J37nB386_p0403b26║豈特不可與近時流輩得少為足者同日而語，便與
J37nB386_p0403b27║從上古人把臂共行矣。不特居士慶快生平，真林下
J37nB386_p0403b28║勝事也。勉力。
J37nB386_p0403b29║復溈山慧山和尚
J37nB386_p0403b30║改正換旦，尋常節令，遠勞專使跋涉，并及隆齋厚貺，
J37nB386_p0403c01║深慚素受。無已，謝謝。然聞吾老人以五峰法伯千斤
J37nB386_p0403c02║擔子兩手委付與公，此老人平昔一點公心海內共
J37nB386_p0403c03║知者，今則老姪赤身擔荷，可謂頭正尾正，不勝欣慰
J37nB386_p0403c04║之至。但惜不獲躬過寶坊，再舉三聖推僧舊案，奈何
J37nB386_p0403c05║住持事繁，彼此同病，無以表意，卒拈數語，雖借大慧
J37nB386_p0403c06║老人鼻孔，要且不在坐斷金輪之下出氣。老姪其勉
J37nB386_p0403c07║諸。不盡。
J37nB386_p0403c08║復大年楊邑侯
J37nB386_p0403c09║苾芻孱弱，莫過斯時。若非檀陰是托，直枯槁無餘矣。
J37nB386_p0403c10║復蒙台翰，又以似乎身居祿位，無緣問道，日恐汩沒
J37nB386_p0403c11║塵勞，而大生憂懼，有以前世惡果，故墮在茫茫苦海
J37nB386_p0403c12║中云云。於此益見吾台檀之與常人不同也。佛不云
J37nB386_p0403c13║乎：「信心難發，怖心難生。」今台檀身當榮顯之際，人望
J37nB386_p0403c14║之若青雲之不可致。然台檀反生憂懼，非世儒所謂
J37nB386_p0403c15║知安而慮危者歟？即此一念心，吾於台檀更不必別
J37nB386_p0403c16║法，便是超三界、出生死之解脫路頭，亦便是化民成
J37nB386_p0403c17║俗、致君堯舜之根基也。吾祖達磨大師在南天竺國，
J37nB386_p0403c18║觀此東震旦中有大乘根器，故越漠渡沙，得得西來，
J37nB386_p0403c19║直指人心，見性成佛，不立語言文字，謂之教外別傳，
J37nB386_p0403c20║又謂之向上一著子，又謂之圓頓最上上乘。何謂大
J37nB386_p0403c21║乘根器？即於榮顯富貴中，不被富貴塵勞之所籠罩，
J37nB386_p0403c22║不假人開導引誘，猛欲出離者是。何謂直指人心、見
J37nB386_p0403c23║性成佛者？不教人千劫學威儀、萬劫修相好，只要人
J37nB386_p0403c24║於善知識一言一句下，頓脫無始結使纏縛，當下明
J37nB386_p0403c25║自本心、見自本性者是。在家士大夫中究明此心、具
J37nB386_p0403c26║此大乘根器者，如李文和都尉、楊文公內翰與夫侍
J37nB386_p0403c27║郎張子韶及子由、山谷等輩，皆不在去妻孥、休官罷
J37nB386_p0403c28║職、避喧求靜、咬菜根、苦形志，即在金紫行中、色聲隊
J37nB386_p0403c29║裏驀地踢破生死關頭，而橫身三界中無有絆惹拘
J37nB386_p0403c30║繫得他者。正如涅槃會上廣額屠兒放下屠刀，便言：
J37nB386_p0404a01║「我是千佛一數。」佛云：「如是，如是。」又如法華會上七歲
J37nB386_p0404a02║龍女疾往南方無垢世界成等正覺，便同是者般樣
J37nB386_p0404a03║人。是以不論男之與女、貴之與賤、僧之與俗，但能回
J37nB386_p0404a04║心信得此及者，莫不直取無上菩提。所以都尉有言
J37nB386_p0404a05║曰：「學道須是銕漢，著手心頭便判，直趨無上菩提，一
J37nB386_p0404a06║切是非莫管。」良有旨焉。以上此等大老皆是第一等
J37nB386_p0404a07║會學道人，於世出世間所謂討盡便宜者也。然初未
J37nB386_p0404a08║聞此道時，亦不以出仕為極則，正如台檀來翰之所
J37nB386_p0404a09║慮，常懷淪溺之恐，簡點目前虛妄，於五濁世中無有
J37nB386_p0404a10║一事一法可以為憑為仗者。爵祿固可貴，不能保無
J37nB386_p0404a11║常；妻孥非不愛，有時而散離。由是訪尋知識，折節問
J37nB386_p0404a12║道，然後乃知此箇法門如天普蓋、似地普擎，不費纖
J37nB386_p0404a13║毫氣力，便得大解脫、得大自在，隨處作主，遇緣即宗。
J37nB386_p0404a14║返觀目前一切虛妄，盡是一一真實相，更不必移易
J37nB386_p0404a15║一絲頭，公堂府署即是普光明殿，眷屬妻孥無非清
J37nB386_p0404a16║淨法侶，處公判事，教子訓孫，一一皆是微玅大解脫
J37nB386_p0404a17║法，方省得釋迦老子道：「治世語言，資生產業，皆順正
J37nB386_p0404a18║理，與實相不相違背。」金口玉言不是虛說。又親證得
J37nB386_p0404a19║龐居士所云：「日用事無別，惟吾自偶諧，頭頭非取捨，
J37nB386_p0404a20║處處勿張乖，神通并玅用，運水及搬柴。」是真語者、如
J37nB386_p0404a21║語者、不誑語者。所以道：示現宰官身，廣弘悲願深，為
J37nB386_p0404a22║人重指處，棒下血淋淋。先德乃有如此廣大門風，後
J37nB386_p0404a23║人不信不尊，一似於己無分，甘心退墮，自作障難，反
J37nB386_p0404a24║生誹謗，一味嗜色淫聲，貪名冒寵，流連忘反，以苦為
J37nB386_p0404a25║樂，又何暇乎暫時一念省察？求其如台檀之不昧夙
J37nB386_p0404a26║心，反躬究己者，何止千萬不得一，萬萬不得一，百千
J37nB386_p0404a27║萬萬不得一，正如火裏覓優曇華。故不慧於台檀不
J37nB386_p0404a28║覺忉怛，敢以此言而進之也。唯台檀少有採擇，儻一
J37nB386_p0404a29║念相信，進步弗怠，直到以上諸老行履處，則祕傳一
J37nB386_p0404a30║燈照徹三千大千世界，又豈分外事耶？六塵果何物
J37nB386_p0404b01║而能肆虐哉？冒瀆鈞聽，敢祈照察。弗備。
J37nB386_p0404b02║復南淮林廣文
J37nB386_p0404b03║承諭生平不佞佛，與夫釋氏之徒，若水乳之不合也，
J37nB386_p0404b04║自亦不解。唯顧不慧於蕭寺，一見而心許之，且多溢
J37nB386_p0404b05║美之詞，不覺內媿不已。不審何德何緣，相契左右，乃
J37nB386_p0404b06║受知如此，豈夙緣成熟乎？然又不覺為左右助喜。蓋
J37nB386_p0404b07║不慧聞之古人云：「欲識佛性義，當觀時節因緣。」夫世
J37nB386_p0404b08║出世間，其時節因緣四字，而飛騰變化，莫不由此耳。
J37nB386_p0404b09║但不慧非其人，如左右之不佞佛者，古有數君子極
J37nB386_p0404b10║相類，聊舉一二，為左右助入道之緣。昔韓文公作俑
J37nB386_p0404b11║不佞佛，後於嶺南見大顛和尚，則心服焉。一日請益
J37nB386_p0404b12║於顛曰：「弟子軍州事繁，乞佛法省要處垂示。」顛默然
J37nB386_p0404b13║良久，侍者三平擊禪床三下，問其故，平曰：「先以定動，
J37nB386_p0404b14║後以智拔。」文公乃忻然作禮曰：「和尚門庭高峻，弟子
J37nB386_p0404b15║於侍者邊得箇入處。」後作書與親友，何啻逢人說項。
J37nB386_p0404b16║歐陽大參慕韓不佞佛者，因見明教禪師《原教論》，不
J37nB386_p0404b17║覺歎服而師事之。朱紫陽左袒不佞佛者，於禪宗特
J37nB386_p0404b18║曰達磨，盡翻窠曰倡為禪宗，視義學尤為高玅。張商
J37nB386_p0404b19║英丞相根性不佞佛者，初見梵筴莊嚴殊勝，欲作無
J37nB386_p0404b20║佛論以闢之，其妻向氏曰：「既無佛，何論之有？」英心疑
J37nB386_p0404b21║而已之。後於同列處閱《維摩經》，至「此病非地大，亦不
J37nB386_p0404b22║離地大處」，歎曰：「胡人之言乃能爾耶？」即借歸而閱。向
J37nB386_p0404b23║氏復問曰：「相公讀何書？」對曰：「《維摩詰所說經》。」向氏曰：
J37nB386_p0404b24║「可熟讀此經，然後好著無佛論。」英悚然異其語，由是
J37nB386_p0404b25║深信佛乘，訪諸名山有道之士，而契心於兜率，作護
J37nB386_p0404b26║法論數萬言，入諸龍藏。式觀如斯，不佞佛者豈非正
J37nB386_p0404b27║是吾門當家種艸，差有些子光景？故不慧唯恐人之
J37nB386_p0404b28║佞，所以深幸左右之不佞。若乃口頭禪、身相佛，直鄉
J37nB386_p0404b29║愿耳，何所取焉？竊觀左右抱奇偉磊落之才，實邦家
J37nB386_p0404b30║柱石，特乃高尚以教育天下，英才是樂。或者天假吾
J37nB386_p0404c01║緣，儻能一念緣起無生，將來為儒釋一貫之師，成就
J37nB386_p0404c02║大業於世，肯以吾教與楊墨之道同日而語哉？所訂
J37nB386_p0404c03║必無爽。掃榻恭候，不備。
J37nB386_p0404c04║復閔渭璜居士
J37nB386_p0404c05║居士稟純粹之資，究性命之學，不廢鄒魯之教，而於
J37nB386_p0404c06║此事留心之久，真火中蓮也。欣羨！欣羨！承諭云：某自
J37nB386_p0404c07║聆吾師笑語，追尋舊日所恃杳不可得，方知平時所
J37nB386_p0404c08║得終無所得也。據山僧看來，不妨為居士助喜。何也？
J37nB386_p0404c09║果若無所得，則通亦不可得，格亦不可得，生死不可
J37nB386_p0404c10║得，夢幻不可得，世尊睹星亦不可得，高峰墮枕亦不
J37nB386_p0404c11║可得，乃至㘞地一聲思量卜度，銕壁銅墻轉身亮處，
J37nB386_p0404c12║者一絡索皆不可得。山僧亦無法為人，居士又何曾
J37nB386_p0404c13║問道也？所謂內無所證，外無所修矣。不見釋迦老子
J37nB386_p0404c14║於然燈佛所以悟無有法，即承受記得阿耨多羅三
J37nB386_p0404c15║藐三菩提耶？只因居士不曾到此無所得處，故有許
J37nB386_p0404c16║多夢幻生死之差別，皮肉隔斷之牽纏，不得身外無
J37nB386_p0404c17║餘，身心一如，半生半滅打作兩橛耳。山僧至此又豈
J37nB386_p0404c18║可別作別為，妄生節目？而居士亦只消將箇但願空
J37nB386_p0404c19║諸所有，慎勿實諸所無二語體之究之，他時後日打
J37nB386_p0404c20║失鼻孔，方知真無所得也。
J37nB386_p0404c21║復熊郢生朱嶽連二明經
J37nB386_p0404c22║久闊德音，殊深渴想，忽專人至，接華翰，審知近況佳
J37nB386_p0404c23║勝，嗜道情篤，慰甚！慰甚！但於此事無所趣入，不無憤
J37nB386_p0404c24║憤。然人之不能見道，苦於自甘下劣，不信本有，上至
J37nB386_p0404c25║諸聖、下至含靈，無不本具，故云：「諸佛不加增，群靈不
J37nB386_p0404c26║加減，一道平等，浩然大均。」唯人之不信，故於己無分，
J37nB386_p0404c27║但能信向，何愁不到？秖如來翰云：時過悔遲，填憂積
J37nB386_p0404c28║愧，荒忽於大道，瞶瞶者終聵聵而已。居士既知聵，則
J37nB386_p0404c29║不為聵也；既聵，又何能知？且知聵者何來？所聵者何
J37nB386_p0404c30║物？至於悔過荒忽，又是什麼？居士請不用別尋玄玅
J37nB386_p0405a01║旨趣，單單向者裏高著眼看，忽然覷破，最省心力，方
J37nB386_p0405a02║信吾宗別無奇特，只有者些子直截痛快、超勝一切
J37nB386_p0405a03║處，夫子門墻也謾你不得、祖師堂奧也謾你不得，老
J37nB386_p0405a04║莊鼻孔、濂洛舌頭盡在裏許，遊章涉句皆非分外，抱
J37nB386_p0405a05║子弄孫總不空過。如是，則居士不離汨羅江畔、山僧
J37nB386_p0405a06║不越太白峰前，無時不與左右周旋，未嘗須臾離也。
J37nB386_p0405a07║否則，來歲桂放幽巖時，拽杖回湘，定與點破鼻孔。
J37nB386_p0405a08║復子濂杜海憲
J37nB386_p0405a09║日昨文旆光臨，兼承台命陞座舉揚，不慧欲效三平
J37nB386_p0405a10║上座為昌黎傍通一線，何幸左右即於言下知歸，誠
J37nB386_p0405a11║謂大根利器不同凡小，豈止太白增光，實為林下千
J37nB386_p0405a12║秋盛事。左右今於數千人天眾前當陽薦得，可不異
J37nB386_p0405a13║於張天覺之夜半客房觸翻溺器時耶？然古今士大
J37nB386_p0405a14║夫留心斯道，所患不真切，不患不徹頭，故於參訪之
J37nB386_p0405a15║際不止在一途、不守住一師，或先淺而後深、或東得
J37nB386_p0405a16║而西失，如楊大年先與雲門下尊宿諒監寺諸公遊，
J37nB386_p0405a17║後得法於廣慧璉，而黃山谷初於晦堂處逴得些子，
J37nB386_p0405a18║及於死心語下開口不得，非止張天覺印心于東林
J37nB386_p0405a19║而向兜率手中納款也。所以善財童子南詢歷遍方
J37nB386_p0405a20║始罷參，而大慧亦悟處不一，晚見天寧則無疑焉。到
J37nB386_p0405a21║此田地，方信吾老人及不慧於左右不吾欺也。故老
J37nB386_p0405a22║人授以偈拂印證，而左右直下承當，可謂鵝王擇乳，
J37nB386_p0405a23║素非鴨類，真獅子兒悅聞吼音，餘獸聞之則腦裂矣。
J37nB386_p0405a24║至如諭云：昔如來以正法眼藏付摩訶迦葉，而阿難
J37nB386_p0405a25║於倒剎竿句下悟旨。此迦葉即為阿難之師矣，何獨
J37nB386_p0405a26║和尚不為弟之師耶？然吾宗機扣非一，發藥不同，故
J37nB386_p0405a27║臨濟種毒于黃檗，雖因高安點破，而終歸恩于黃檗；
J37nB386_p0405a28║其明上座啟悟于盧行者，而同師五祖。當知佛祖出
J37nB386_p0405a29║興，手眼萬端，機用千變，無非鼓舞後昆，發明大事因
J37nB386_p0405a30║緣而已，不在名之大小、分之高下為事耳。至於睦州
J37nB386_p0405b01║之與雪峰，馬祖之與藥山，清素之與兜率，皆同一箇
J37nB386_p0405b02║樣子，殆不可枚舉。唯冀左右善自護持，毋令斷絕，於
J37nB386_p0405b03║此門中廣作佛事，大為標格，則不負老漢婆心，不慧
J37nB386_p0405b04║踊躍不勝為荷之至。
J37nB386_p0405b05║復前川張少保督師
J37nB386_p0405b06║荒山托在弘覆光中二十餘載矣，及貧道謬當此席，
J37nB386_p0405b07║分光借潤，優渥尤深。然豈止荒山哉？東南一柱擎天，
J37nB386_p0405b08║無一山一剎不藉金湯，真外護之大雄也。況閣臺與
J37nB386_p0405b09║貧道更有法門手足之親，雅多方外骨肉之愛，種種
J37nB386_p0405b10║受知受惠，深銘臟腑，難以言謝。惟願多生長為法友，
J37nB386_p0405b11║同居一會，互相激揚，何忍遽爾言別也？天童海內名
J37nB386_p0405b12║山，首推巨剎，以貧道眇然之軀，德薄道涼，荷此重負
J37nB386_p0405b13║承乏，六年以來，罔裨宗教，但藉寵光，得無顛蹶？此實
J37nB386_p0405b14║貧道之多幸矣。故力自引退，乞遴請諸方有道宗師，
J37nB386_p0405b15║使貧道得藉息肩，庶全愚拙。不意閣臺赫然頒教，重
J37nB386_p0405b16║委貴員入山諭留，至誼諄諄，豈容違命？誠恐弗克副
J37nB386_p0405b17║望，不重累閣臺所任耶？然既蒙台諒，敢不捐軀？謹於
J37nB386_p0405b18║陞座舉揚，實深悚愧。先錄拙語塵覽，尚容登龍拜謝。
J37nB386_p0405b19║不盡。
J37nB386_p0405b20║復寧郡縉紳袍衿諸護法
J37nB386_p0405b21║恭惟台檀諸大弘護，儒宗碩望，出為周召之經綸；禪
J37nB386_p0405b22║苑網維，居作楊李之墻塹。得無隱旨於木樨香裏，談
J37nB386_p0405b23║不二門於蛙鼓聲中。會三教之無岐，歸一貫之有自。
J37nB386_p0405b24║古稱四明佛地，首推兩浙文邦，不捨有為法而證真
J37nB386_p0405b25║實相者也。貧道生居何幸，得承方外之交；添乏名藍，
J37nB386_p0405b26║又辱金湯之護。道慚先哲，德愧時賢。寒暑迭更，毫無
J37nB386_p0405b27║補于宗教；噓培深至，殊有累於檀波。且野性山麋，長
J37nB386_p0405b28║苦大牢之享；而倦飛林鳥，恒多宿樹之思。故乞引退
J37nB386_p0405b29║駑下菲材，耑祈別選僧中有德。不意諸台檀護過於
J37nB386_p0405b30║至愛，璧合詞聯，重辱諭留，獎慰諄切，使衲汗顏尤甚，
J37nB386_p0405c01║芒負轉增。曲彔再登，實惶恐而奉教；清溫難繼，覺求
J37nB386_p0405c02║解以無辭。但賦性耑愚，恐難終于繼述；天生疏拙，將
J37nB386_p0405c03║何報乎知交耳？裁謝不莊，統祈台亮。
J37nB386_p0405c04║復道南胡侍御
J37nB386_p0405c05║久不奉教，渴想殊深。弘護光中，時多照拂。項昭、武鄴
J37nB386_p0405c06║嗣諸君子至山，不虞華翰疊頒，寵光隆被，諄諄勉以
J37nB386_p0405c07║至誼，眷眷出乎深衷，不覺使人感愧交臻，而汗流夾
J37nB386_p0405c08║背也。貧道樗朽無似，濫廁僧倫，寡識罔知，素餐尸位。
J37nB386_p0405c09║況此煌煌堂構，株守以來，星霜屢閱，而繼述無聞，豈
J37nB386_p0405c10║不有負金湯之盛德哉！故切引退，別選高緇。而台檀
J37nB386_p0405c11║過於鍾愛，不諒菲材，重璣複璧，左挈右提，人非木石，
J37nB386_p0405c12║誠難恝然。暫解缽瓶，勉從台命，臨穎悚愧，不勝主臣。
J37nB386_p0405c13║復李鄴嗣居士
J37nB386_p0405c14║數年知交，極奇高尚，故不慧卸此束縛，將欲為禿頭
J37nB386_p0405c15║蘇門，披緇吳市矣。不意受人毒算，復置之於緪索中，
J37nB386_p0405c16║何物杲堂不許我追蹤耶？一笑！一笑！諸君同行，詩俱
J37nB386_p0405c17║玅絕，使此山殷殷留金石聲，但自慚涼德，恐不堪受
J37nB386_p0405c18║此耳。率復不盡。
J37nB386_p0405c19║與浮山與峰、芙容古梅二禪師
J37nB386_p0405c20║毘盧峰下別來數年，時切縈懷，每遇湘南使乎，即問
J37nB386_p0405c21║三孫：雲蹤何寄？冽孫久聞繼席於芙容，今嵩裔來，又
J37nB386_p0405c22║知智孫於浮山卓錫，領眾住山，皆稱為長老矣。忻幸！
J37nB386_p0405c23║忻幸！猥承俱呈示眾之語，發幽闡微，激昂關要，其庶
J37nB386_p0405c24║幾乎青山白雲開遮自在也。此五峰老伯蓄而未泄，
J37nB386_p0405c25║嗇之於昔，豐之於今，宜昌乎厥後焉耳。《芙容錄》甚精
J37nB386_p0405c26║練，不用更加點；《浮山錄》波瀾浩漫，不愁無說，故少節
J37nB386_p0405c27║其太繁者，使知簡要。然如此試手說禪，將來發越，必
J37nB386_p0405c28║更有大過人處也。《東谷集》各一冊，附覽。
J37nB386_p0405c29║復陶五徽居士
J37nB386_p0405c30║衲菲薄無聞，荷蒙不棄，每承照拂，受施實多，便中偶
J37nB386_p0406a01║致寸私，何足挂齒耶？客春謝事太白，思欲扁舟五湖，
J37nB386_p0406a02║放懷山水，一訪湘南故舊，而於賢喬梓昆仲諸檀尤
J37nB386_p0406a03║深寤寐，庶獲攜手雲泉，班荊話闊，已渡錢塘矣。乃以
J37nB386_p0406a04║化鹿老人抱恙而還，往來雲水，風傳澬川，龍牙雲老
J37nB386_p0406a05║篤於友于，欲以法席見讓。未幾，飛書至越，詞誠意切，
J37nB386_p0406a06║推與過常，當之有愧，辭不獲免，豈可藉口硜硜洗耳
J37nB386_p0406a07║之操，有負骨肉至愛？故雖半諾，未許即行，時節因緣，
J37nB386_p0406a08║當有待耳。不意重煩諸君子及緇若素，璧合詞連，下
J37nB386_p0406a09║頒荒遠，感愧交集，芒負轉增，敢不拽杖就途，趨承台
J37nB386_p0406a10║命？然老人近日之衰，又非去春可比，若恝然而行，豈
J37nB386_p0406a11║為弟子之道乎？台教既難有違，進退未免維谷，今喜
J37nB386_p0406a12║雲兄已著，巨唯監守，俟衲之來，衲即命以首眾兼攝，
J37nB386_p0406a13║庶幾兩全道義，未審高明以為何如？衲雖吳人，而於
J37nB386_p0406a14║湘中風土殊覺相宜，他日之來，便作投老計耳。朝暮
J37nB386_p0406a15║過從，幸勿為拒。笑笑不盡。
J37nB386_p0406a16║雜著
J37nB386_p0406a17║募修造疏
J37nB386_p0406a18║蓋聞：扶宗豎教，夫豈一己之私？起廢興衰，必賴同人
J37nB386_p0406a19║之集。時際天清而地肅，運當否極以泰來。惟茲瑞巖
J37nB386_p0406a20║古剎，山開于晉，宗建于唐，帶海襟湖，包罔絡袖。背負
J37nB386_p0406a21║危峰十二，固若河山；胸羅精舍千三，隆比祗樹。普化
J37nB386_p0406a22║創基於此，天雨之四華；佽飛主盟其間，地搖為六震。
J37nB386_p0406a23║列祖繼興而龍翔鳳舉，群宗開法而雨布雲施。巖蒸
J37nB386_p0406a24║芝艸之香，珠璨文人之詠，洵非祥發一時之勝，而乃
J37nB386_p0406a25║道光百祀之區也。式自侵衰元季，何期盡廢明中？禪
J37nB386_p0406a26║室丘墟，香臺林莽。秋風禾黍，亦傷行路之心；落日崦
J37nB386_p0406a27║嵫，爰奮揮戈之手。茲喜布金有地，審天道之好還；豈
J37nB386_p0406a28║虞標插無人？惟時機之有待。水洗祖腳之讖，符合重
J37nB386_p0406a29║興；僧來佛面之看，另當括目。梵宇湧來，平地重瞻金
J37nB386_p0406a30║碧之光；法輪復轉，劫灰盡出吹噓之力。
J37nB386_p0406b01║募朱氏復還瑞巖寺基疏
J37nB386_p0406b02║伏以四民有紀，不使雜居；三教攸同，豈宜偏廢？宣聖
J37nB386_p0406b03║之廟，祀典恒崇；釋尊之祠，褒文永錫。斯非區區之臆
J37nB386_p0406b04║說，誠皇皇之憲章也。茲啟瑞巖禪席，山開唐晉，剎建
J37nB386_p0406b05║王臣。佽飛地主主盟，普化宗禪禪席。四明誇三巖之
J37nB386_p0406b06║秀，五山列十剎之奇。庚星效靈彼山，芝艸發祥此地。
J37nB386_p0406b07║摩霄戛漢，峨峨十二崇峰；鏤碧雕金，簇簇千三樓閣。
J37nB386_p0406b08║累被仁王敕建，每多名士品題。考郡乘而事事不磨，
J37nB386_p0406b09║載口碑則言言靡間。金蓮地涌，此赤鬚白足之靈區；
J37nB386_p0406b10║寶蓋天垂，豈繡轂朱輪之別業？竊聞楚材晉用，智者
J37nB386_p0406b11║或為；鵲壘鳩居，仁人不取。然而緇倫不競，道業式微。
J37nB386_p0406b12║金田沒其阡陌，已越多年；香界沉於黍禾，亦非此日。
J37nB386_p0406b13║但狐蹤傷登臨之目，蓋祖腳有復發之謠。茲所募者，
J37nB386_p0406b14║惟一袈裟地，乞還祝聖之壇；并半肘腋基，用仲籲天
J37nB386_p0406b15║之懇。恭惟門下，奕世光華，傳家清白。孝友聞于里閈，
J37nB386_p0406b16║禮義達于國門。麥舟之濟慨然，何敢望也？玉帶之還
J37nB386_p0406b17║不泯，固所願焉。冀捐惟林莽之墟，其仁浮乎繼絕；所
J37nB386_p0406b18║歸僅招提之址，而義溢夫存亡。功侔布地揮金，名勒
J37nB386_p0406b19║雲泉之表；德並捨宅成寺，聲揚湖海之間。許元度之
J37nB386_p0406b20║風流，王右軍之標格。樂施不吝，見善勇為。臨啟無任
J37nB386_p0406b21║仰望之至。
J37nB386_p0406b22║跋錢聖月居士源流卷末
J37nB386_p0406b23║居士家學淵源，累代簪纓，翩翩佳公子也。弱冠即慕
J37nB386_p0406b24║宗乘，初謁先密祖於天童，嗣見東南諸大老，到處星
J37nB386_p0406b25║飛電卷，不下楊李之迅捷也。獨機契吾弘覺老人，蒙
J37nB386_p0406b26║記莂焉。嘗語予曰：「先大夫酷嗜相宗，惟識諸內典，至
J37nB386_p0406b27║老手不釋卷。某則生性喜禪，不能相強。蓋父子天性，
J37nB386_p0406b28║雖同好佛，其蹊徑又有不同者。」所謂神仙祕訣，父子
J37nB386_p0406b29║不傳，良有以也。又以不茹素而世疑之，吾老人尋常
J37nB386_p0406b30║慎重法道，不妄許可，五湖禪衲，點下千千，乃上至天
J37nB386_p0406c01║子公卿，尚不少假，肯低手於一聖月哉？昔淵明受知
J37nB386_p0406c02║於東林，佛印傾倒於子瞻，世人徒知傳說之美，而豈
J37nB386_p0406c03║真知之乎？噫！難言之已。
J37nB386_p0406c04║和陶淵明歸去來辭
J37nB386_p0406c05║歸去來兮，紫芝將老胡不歸？既于時之不偶，復遲暮
J37nB386_p0406c06║之堪悲。慨遺風之不墜，維古道之可追。審前修之去
J37nB386_p0406c07║就，驗今人之是非。髮星星而垂白，雲冉冉以侵衣。泛
J37nB386_p0406c08║滄茫之野水，盼蜿蜒之翠微。花迎鳥送，舟趨岸奔。風
J37nB386_p0406c09║清蘚徑，月挂松門。茆茨尚在，幽侶猶存。草菌敷座，瀑
J37nB386_p0406c10║雪盈樽。仰松風而洗耳，俯溪流以照顏。晝葵餐而易
J37nB386_p0406c11║飽，夕雲臥以相安。萬境虛閒而自若，勞生擾攘兮不
J37nB386_p0406c12║關。物同霜葉之浮脆，世亦漚電之等觀。代與人以遷
J37nB386_p0406c13║謝，時無往而不還。日怡冥漠而酬酢，身惟闃寂以盤
J37nB386_p0406c14║桓。歸去來兮，薜蘿深以堪遊。鹿呦呦兮啣艸，鳥嚶嚶
J37nB386_p0406c15║兮相求。披玉軸而對月，拾瑤艸以忘憂。嗟時芳之陽
J37nB386_p0406c16║艷，栽白藕之盈疇。春風颺笠，秋水浮舟。情枯竭兮少
J37nB386_p0406c17║室，心淡泊兮丹丘。坐無塵之白石，漱最潔之寒流。探
J37nB386_p0406c18║清境以絕鄰，亦吾生之甘休。已矣乎，息影空山忘歲
J37nB386_p0406c19║時，身共浮萍何去住？茫茫江海擬安之？朝露不可玩，
J37nB386_p0406c20║石火豈能期？憎愛心兮既盡，何稂莠而耘耔？倚太虛
J37nB386_p0406c21║以嘯傲，攬雲霞而賦詩。洞古今而無間，懸日月以何
J37nB386_p0406c22║疑？
J37nB386_p0406c23║戒惰
J37nB386_p0406c24║陶公運甕，敬姜手績，勞則以思，佚則多失。相彼華門，
J37nB386_p0406c25║秉躬匪懈，既為釋子，不勤奚賴？廢寢忘餐，殫精盡力，
J37nB386_p0406c26║於道尚虧，況或弗及？皇皇六度，精進居一，鋼煉其心，
J37nB386_p0406c27║銕鑄其脊。英不宵眠（英邵武），脅不至席（脅尊者），百丈垂老，
J37nB386_p0406c28║不作不食。晏安鴆毒，胡可染習？喪志隳功，迄無成立。
J37nB386_p0406c29║緬想前賢，世出世間，苟樹風規，身不敢閒。爾眾不勤，
J37nB386_p0406c30║實由我惰，不以身教，耳猶風過。種種其髮，衰暮之日，
J37nB386_p0407a01║鐘鳴而起，鼓寂而息。此何為哉？首眾之責，勉強支持，
J37nB386_p0407a02║慎母予恤。
J37nB386_p0407a03║戒口
J37nB386_p0407a04║孔述金人，三緘其口，莫謂無妨，終成禍藪。佛誡十惡，
J37nB386_p0407a05║口有其四，斧在口中，言不可肆。雲居有言，十度九休，
J37nB386_p0407a06║恐無利益，反招其尤。古聖與賢，豈不便便，何為於口，
J37nB386_p0407a07║若此慎焉？興邦喪邦，由於一言，禍福之樞，休咎之源。
J37nB386_p0407a08║善逝說法，尚待其時，非時而說，皆為剩詞。苟非其時，
J37nB386_p0407a09║有口挂壁，何況訿議，發人隱慝。多言多失，慎口則吉，
J37nB386_p0407a10║寧拙於言，毋浮於實。宰予子貢，四科優許，望諸顏曾，
J37nB386_p0407a11║天淵相距。若魯如愚，其德之腴，道傳千古，光被萬區。
J37nB386_p0407a12║嗟嗟爾才，奕奕華美，口不容物，璧瑕珠纇。刮纇磨瑕，
J37nB386_p0407a13║聿為至寶，鑒我芻蕘，是究是討。
J37nB386_p0407a14║戒性
J37nB386_p0407a15║箕陳洪範，五福六極。優柔不振，太剛則折。子路兼人，
J37nB386_p0407a16║孔子恒抑。項羽叱吒，烏江自殛。強項使氣，皆非美德。
J37nB386_p0407a17║英才之累，賢者之疾。三毒之害，嗔火為賊。是用忍波，
J37nB386_p0407a18║濟以慈澤。忍之為美，其美無匹。不展一籌，能卻怨敵。
J37nB386_p0407a19║化暴為仁，轉怒為懌。如其不忍，禦火轉烈。延野燎原，
J37nB386_p0407a20║不可遏絕。功頹九仞，忽於一時。噬臍莫及，前好並遺。
J37nB386_p0407a21║淑人君子，可不三思。勸爾高明，勉之戒之。
J37nB386_p0407a22║杖銘（為鄭儀庭將軍題）
J37nB386_p0407a23║維此靈根，惟堅惟貞，非雕非飾，異彩自生。相偕黃耇，
J37nB386_p0407a24║丘壑怡情，受天之錫，與几並榮。
J37nB386_p0407a25║其二（為劉君赤左部題）
J37nB386_p0407a26║骨秀稜稜，耿介不群，敲風打雨，指點煙雲。杖國杖鄉，
J37nB386_p0407a27║大椿同春，玅共蠟屐，安若蒲輪？
J37nB386_p0407a28║其三（為孫友金山人題）
J37nB386_p0407a29║溪山之下，幽賞閒心，相將偕老，嘯傲古今。
J37nB386_p0407a30║遠菴僼禪師語錄卷第十六終
J37nB386_p0407b01║瑞巖遠菴僼禪師塔銘
J37nB386_p0407b02║瑞巖古道場，按古郡志，在縣治東南九十里。唐會
J37nB386_p0407b03║昌中，佽飛將軍黃晟為普化禪師建立精舍。晉景
J37nB386_p0407b04║福，始改為寺。至宋治平，賜額開善。祥符中，芝產石
J37nB386_p0407b05║上，遂以名寺。代有尊宿，如義海、智才、有居、石窗、崇
J37nB386_p0407b06║壽、葦堂、前山、谷源、斷橋諸禪師，俱開法于茲，闡揚
J37nB386_p0407b07║宗旨。歲久傾圮，法席寂然。明洪武三十一年，僧原
J37nB386_p0407b08║皓重建法堂，僅以奉香火已耳。寺有田，久亦散諸
J37nB386_p0407b09║民籍。康熙十一年，歲在壬子，遠菴禪師始振錫茲
J37nB386_p0407b10║山，乃披荊棘，闢瓦礫，卜基奠址，竭力營搆，不數年，
J37nB386_p0407b11║幾復舊觀。又募金贖原田，俾刀耕火耨，食不仰給
J37nB386_p0407b12║而具，而徒眾乃有固志。二十一年四月，禪師謝世，
J37nB386_p0407b13║其門人塔全身于寺左三秀峰下，而以銘來請。余
J37nB386_p0407b14║惟禪師秉如來願力，續諸祖慧命，操履精嚴，道力
J37nB386_p0407b15║純固，能使遠近渴仰，緇素雲歸，荒蕪寥寂之鄉，重
J37nB386_p0407b16║睹慧日，是不可以勿志也。禪師諱本僼，號遠菴，崑
J37nB386_p0407b17║山陸氏子。父早喪，母楊氏，苦志鞠養。甫幼，超然有
J37nB386_p0407b18║世外志。因嫂歿而屍動，遂求出家。母欣然無難色，
J37nB386_p0407b19║且誡之曰：「出家當求最上乘，若徒因循流輩，無成
J37nB386_p0407b20║也。我昔年至天童，見行履不凡，是汝真出家處。」師
J37nB386_p0407b21║如命往，時年二十有一也。為童子，行三年而受具
J37nB386_p0407b22║戒。有老宿教以禮大士，遂通曉經義。初舉大事因
J37nB386_p0407b23║緣問牧雲門，門伸手云：「開不是掌，合不是拳，是甚
J37nB386_p0407b24║麼？」師參究五晝夜，目不交睫。又舉問石奇雲，雲便
J37nB386_p0407b25║掌之，疑愈甚。後弘覺忞公居方丈，師乃決志依焉。
J37nB386_p0407b26║忞公嘗舉深、明二上座魚跳網因緣，師八下轉語
J37nB386_p0407b27║皆不契，思維路絕。偶習務次，聞二僧辨論，遂釋然
J37nB386_p0407b28║呈頌曰：「明兄未悟，乘虛即破，真烈丈夫，鉏金不顧。
J37nB386_p0407b29║者回吞下鐵崑崙，傑出叢林二上座。」忞公頷之。又
J37nB386_p0407b30║嘗令師作大顛擯首座頌曰：「鳥飛雲盡月臨空，那
J37nB386_p0407c01║許澄潭臥毒龍？一曲離騷江上冷，悲風千古動英
J37nB386_p0407c02║雄。」從此師資契合，有若溈仰父子矣。忞公為密雲
J37nB386_p0407c03║雄子，振法東南，至承
J37nB386_p0407c04║明詔，備顧問，一時望其門者，如泰山、龍門不可攀躋。
J37nB386_p0407c05║而師為其法系追隨十有餘年，親見大機大用，自
J37nB386_p0407c06║是雷轟電掣，蹴踏龍象，變化鯤鵬，參請入室者殆
J37nB386_p0407c07║無虛日。順治十三年，應楚湘陰神鼎之請。十八年，
J37nB386_p0407c08║住天童。康熙十三年，忞公歿于紹之興福，遂自瑞
J37nB386_p0407c09║巖移住焉。十五年，復歸瑞巖。世壽六十有一，僧臘
J37nB386_p0407c10║四十，有語錄行世。方師為僧未久，忞公即命居侍
J37nB386_p0407c11║者寮，諸耆舊心勿厭也。忞公曉之曰：「勿輕視此子，
J37nB386_p0407c12║異日必為法器。」蓋如師之薙髮本山，旋主法席者，
J37nB386_p0407c13║指不數屈耳。嘯堂皙嘗為余言若此。余丁巳歲謁
J37nB386_p0407c14║師，見其神如秋水，貌若死灰，肅然斂容。今師逝世
J37nB386_p0407c15║已三載，其門人丆山巖猶守師遺規，廁床子龕側，
J37nB386_p0407c16║且云：「住匡廬十四年，不習人事，今勉彊應師命。」余
J37nB386_p0407c17║雖不得盡見師之門人，然如兀山者，必能終師之
J37nB386_p0407c18║志也。爰為之銘曰：
J37nB386_p0407c19║太虛無形，至道無垠。沿及法季，象教乃神。黃金一
J37nB386_p0407c20║國，塔樣聿新。禪師遺命，埋骨普同。春山雨綠，秋樹
J37nB386_p0407c21║霜紅。浮漚等幻，萬化歸空。父作子述，罔敢勿舉。永
J37nB386_p0407c22║言厥初，功存啟宇。震大雷音，普大法雨。山何高高，
J37nB386_p0407c23║水何湯湯。惟師道德，並其久長。後人為之，於師何
J37nB386_p0407c24║傷。履歸西天，諦流東土。不有不無，茲理可悟。密密
J37nB386_p0407c25║之藏，呵護終古。
J37nB386_p0407c26║賜進士出身掌河南道事山東道監察御史蛟川謝
J37nB386_p0407c27║兆昌拜撰
J37nB386_p0407c28║
J37nB386_p0407c29║
J37nB386_p0407c30║
J37nB386_p0408a01║（助刻資名目
J37nB386_p0408a02║定海縣信士張敬吾法名元貞、男海旵銀五兩
J37nB386_p0408a03║　　　信士舒　超成銀四兩
J37nB386_p0408a04║　　　　　　　重祿銀四兩
J37nB386_p0408a05║奉化縣信士阮允卿、室王氏法名元智銀三兩
J37nB386_p0408a06║法門湖廣超緣銀五錢　寂智銀四兩二錢
J37nB386_p0408a07║　　　照一銀一兩三錢　寂華銀一兩
J37nB386_p0408a08║　　　明頂銀八錢　超源銀一兩
J37nB386_p0408a09║　　　照舒銀二兩九錢　海源銀一兩
J37nB386_p0408a10║諸山湖廣克瑩銀一兩　常明銀一兩
J37nB386_p0408a11║　　　通耀銀五錢　海韻銀二錢　海客銀二錢
J37nB386_p0408a12║　　　元宗銀五錢　寂鑑銀五錢　元林銀八錢
J37nB386_p0408a13║　　　元一銀五錢
J37nB386_p0408a14║門弟子元符銀五兩　元學銀▆兩　元撰銀五兩
J37nB386_p0408a15║　　　元密銀▆兩　元通銀▆兩　元體銀▆兩
J37nB386_p0408a16║　　　續緒銀一兩　照悟銀二兩
J37nB386_p0408a17║　　　內法門諸山銀共　十八兩俱元見募
J37nB386_p0408a18║　　　元貞銀一兩六錢　元德銀三兩
J37nB386_p0408a19║　　　元固銀五兩　戒珠菴銀共▆兩
J37nB386_p0408a20║　　　居士吳蘭根　▆　道會銀三十兩
J37nB386_p0408a21║　　　宮保張夫人陳氏銀五兩
J37nB386_p0408a22║　　　▆▆▆▆▆▆▆▆▆▆▆▆▆▆▆▆▆
J37nB386_p0408a23║　　　▆▆▆▆▆▆▆▆▆▆▆▆▆▆▆▆▆
J37nB386_p0408a24║　戒子海智銀五錢　海玉銀四錢。
J37nB386_p0408a25║　伏願
J37nB386_p0408a26║四恩總報，三有齊資，情與無情，回圓種智。）