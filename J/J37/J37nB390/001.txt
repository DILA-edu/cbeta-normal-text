J37nB390_p0531a01║楚林睿禪師語錄序
J37nB390_p0531a02║雪峰問德山曰：「從上宗乘中事，學人還有分也無？」德
J37nB390_p0531a03║山打一棒曰：「道甚麼？」雪峰當時如桶底子脫。巖頭卻
J37nB390_p0531a04║道：「從門人者不是家珍。若欲播揚大教，直須一一從
J37nB390_p0531a05║自己胸襟流出，方始蓋天蓋地。」今時人類多不能效
J37nB390_p0531a06║古真實悟明、真實履踐，參學日以深、知解日以廣，撞
J37nB390_p0531a07║著本分衲僧，等閒痛與一劄，則依然漆桶還盛漆，尚
J37nB390_p0531a08║未到桶底子脫，又安望其逢緣不借、觸處皆通，夜明
J37nB390_p0531a09║簾外擲影翻身、荊棘林中闊行大步乎哉？諸方三百
J37nB390_p0531a10║五百說禪浩浩，闢倖門、鑿徑竇，詎止咒飼羽養、插翅
J37nB390_p0531a11║灌瓜？至有朝踵室庭、暮傳衣缽，沿街隊隊走，更僕不
J37nB390_p0531a12║能悉數，咸稱祖師門下客，視七破蒲團、三遭痛棒者，
J37nB390_p0531a13║何遲速利鈍相懸之若是耶？藉使黃面老子而在，定
J37nB390_p0531a14║當脫珍著敝，別轉機輪，執除糞器，語令勤作，且將從
J37nB390_p0531a15║前糞穢狼籍淨盡打疊，待渠自鄙先心、成就大志，方
J37nB390_p0531a16║可與語從上家業。不然，是栴檀與楔棘同焚、珍寶其
J37nB390_p0531a17║泥沙等賤，識者當頓足扼腕而深惜之矣。法昌當日
J37nB390_p0531a18║要覓箇不會禪底做國師，直至如今無人應選，是不
J37nB390_p0531a19║屑趨承？是人根下劣？予嘗謂學黨曰：「一太藏教千七
J37nB390_p0531a20║百，則佛祖的的為人，只消得箇轉字。能達此義，即是
J37nB390_p0531a21║解人。若膠柱調弦，希賡古曲，按圖索駿，異拔良林，大
J37nB390_p0531a22║非忘言得意者也。」楚林睿公，予法門猶子也。氣骨崚
J37nB390_p0531a23║𡾓，胸襟倜儻，剖樊籠于中歲，頓捨世榮；領記別于洪
J37nB390_p0531a24║山，遂稱禪將。刀途血海之中，飲人以甘露；金戈鐵馬
J37nB390_p0531a25║之內，示人以康莊。故得王公大人傾誠歸命，接足承
J37nB390_p0531a26║顏，迎之上都，置之高座，俾慈雲等覆，令慧日重光，公
J37nB390_p0531a27║固有以致之也。門人裒集其自湖南興化至金臺翊
J37nB390_p0531a28║教前後五會語錄，總若干卷，檀越復共捐資鋟板，以
J37nB390_p0531a29║廣流通。問序于予，予得卒讀，見其不牽時習，不蹈陳
J37nB390_p0531a30║言，隨分拈提，自然恰好。一一展拓胸襟，不借他人氣
J37nB390_p0531b01║力，弗求合於古而適與古會，弗事絕於今而特與今
J37nB390_p0531b02║殊，嘯堂兄可謂有子矣。或曰：「清淨眼中，安用著屑？」予
J37nB390_p0531b03║應之曰：「盡大地是沙門一隻眼，復何嫌此數紙？譬如
J37nB390_p0531b04║眼光，曉了前境，其光圓滿，得無愛憎？若必欲拈卻山
J37nB390_p0531b05║河大地，以放眼光闊綽，則是執空花為有蒂，而竭力
J37nB390_p0531b06║掃除，異復蕩蕩之晴空。子之愚，愚踰愚，公恐非計之
J37nB390_p0531b07║得也。苟或勞青未亡，即用此以為金鎞一刮，未始不
J37nB390_p0531b08║可。」或者語塞，遂書此以界之。
J37nB390_p0531b09║時
J37nB390_p0531b10║大清康熙二十五年歲次丙寅新秋下浣華山樵隱
J37nB390_p0531b11║楚林禪師語錄目錄
J37nB390_p0531b12║卷首
J37nB390_p0531b13║序文目錄
J37nB390_p0531b14║一卷
J37nB390_p0531b15║住潭州南雲興化禪林語錄
J37nB390_p0531b16║住梅城放光山毘盧禪寺語錄
J37nB390_p0531b17║二卷
J37nB390_p0531b18║住郢州桐泉山法興禪寺語錄
J37nB390_p0531b19║三卷
J37nB390_p0531b20║住郢州桐泉山法興禪寺語錄
J37nB390_p0531b21║四卷
J37nB390_p0531b22║住北京慈明寺語錄
J37nB390_p0531b23║住北京翊教寺語錄
J37nB390_p0531b24║五卷
J37nB390_p0531b25║頌古
J37nB390_p0531b26║六卷
J37nB390_p0531b27║頌古
J37nB390_p0531b28║
J37nB390_p0531b29║
J37nB390_p0531b30║目錄終
J37nB390_p0531c01║楚林上睿禪師住潭州南雲興化禪林語錄卷之一
J37nB390_p0531c02║小師照琮等記錄
J37nB390_p0531c03║師於壬子二月十三日，潭州眾護法檀越請住南雲
J37nB390_p0531c04║興化禪林。
J37nB390_p0531c05║開鑪，上堂。師至法座，以拂子指座云：「寶華王座，巍巍
J37nB390_p0531c06║堂堂，不煩作禮，要上便上。」喝一喝，遂陞。拈香云：「此一
J37nB390_p0531c07║瓣香，光騰八極，普蔭萬方，爇向爐中，供養
J37nB390_p0531c08║始祖迦文、歷代諸祖，祝延今上
J37nB390_p0531c09║皇帝聖躬萬歲萬萬歲。伏願統百億香水海為一福
J37nB390_p0531c10║海，滔滔不竭；聚百億須彌山為一壽山，仰止無窮。武
J37nB390_p0531c11║略文經，智仁明辯。」末上，拈香云：「此一瓣香，不自西域
J37nB390_p0531c12║將來，不從東土拈出，立處孤危，用處險絕，覷著眼枯，
J37nB390_p0531c13║嗅著腦裂，爇向爐中，供養現住東巖同真堂上沒意
J37nB390_p0531c14║味的嘯堂大和尚，用酬法乳。」就座。維那白槌云：「法筵
J37nB390_p0531c15║龍象眾，當觀第一義。」師喝云：「早已落七落八了也，有
J37nB390_p0531c16║不落二三者，出眾相見。」一僧出便喝，師云：「好箇臨濟
J37nB390_p0531c17║兒孫。」僧又喝，師作和南勢，僧擬議，師便打。問：「師唱誰
J37nB390_p0531c18║家曲？」師云：「無人和得齊。」進云：畢竟是何曲調？師便喝，
J37nB390_p0531c19║進云：「依稀似曲纔堪聽，又被風吹別調中。」師云：「將謂
J37nB390_p0531c20║知音，原來不是。」乃云：「瞿曇老子為一大事因緣故出
J37nB390_p0531c21║現於世，欲令眾生等入佛之知見。大眾！且道那箇眾
J37nB390_p0531c22║生是無知見底？若一切眾生既有知見，因甚須待如
J37nB390_p0531c23║來出現然後得入？且又作麼生說箇得入的道理？」驀
J37nB390_p0531c24║拈拄杖云：「於此通得一線，方見白浪山頭起，紅塵海
J37nB390_p0531c25║底生，大用繁興，自在無礙，可以鉗槌佛祖，號令人天。
J37nB390_p0531c26║其或未然……」便擲下拄杖云：「坐斷十方猶點額，密移一
J37nB390_p0531c27║步看飛龍。」上首結槌云：「諦觀法王法，法王法如是。」
J37nB390_p0531c28║大士像成開光，眾會首請上堂。「圓通大啟，萬善咸歸，
J37nB390_p0531c29║百匝千重，維新永固。聞其聲則功超諸聖，禮其像則
J37nB390_p0531c30║福等河沙，入不思議解脫境界，作不思議廣大佛事，
J37nB390_p0532a01║度不思議根熟眾生，成不思議勝妙功德。」揮拂子云：
J37nB390_p0532a02║「觀世音菩薩來也，在拂子頭上轉大法輪，頭頭無礙，
J37nB390_p0532a03║法法圓融。或以眼處作耳處佛事，或以耳處作眼處
J37nB390_p0532a04║佛事，或以鼻處作舌處佛事，或以舌處作鼻處佛事，
J37nB390_p0532a05║乃至風動林搖，泉鳴谷應，猿啼鳥語，漁唱樵歌，盡是
J37nB390_p0532a06║無作妙力助發觀音普門現前。大眾！各各從此獲本
J37nB390_p0532a07║妙心，得大自在，滅諸有苦，善應無疲。」驀豎拂子云：「還
J37nB390_p0532a08║見觀音麼？」復喝一喝。舉：「石頭問長髭云：『什處來？』髭云：
J37nB390_p0532a09║『嶺南來。』頭云：『大庾嶺頭一舖功德成就也未？』髭云：『成
J37nB390_p0532a10║就久矣，只欠點眼。』頭云：『莫要點眼麼？』髭云：『便請。』頭垂
J37nB390_p0532a11║一足，髭便禮拜。頭云：『子見箇什麼道理便禮拜？』髭云：
J37nB390_p0532a12║『如紅爐上一片雪。』」師云：「石頭雖善點眼，未免費盡腕
J37nB390_p0532a13║頭氣力。興化一堂功德成就久矣，亦只欠點眼。若云：
J37nB390_p0532a14║『便請。』山僧只向他道：『處處彌陀佛，家家觀世音。』且道
J37nB390_p0532a15║與古人相去多少？」
J37nB390_p0532a16║小參。「笠下清風，胸次無塵始見；杖頭明月，頂門具眼
J37nB390_p0532a17║方窺。汝等各各眼光爍破四天下，還見興化老做處
J37nB390_p0532a18║麼？」眾無對。師云：「一似瞎。」復舉：「盤山云：『向上一路，千聖
J37nB390_p0532a19║不傳。』慈明云：『向上一路，千聖不然。』大慧云：『向上一路，
J37nB390_p0532a20║熱碗鳴聲。』」師云：「三大老總只發明得向下一路。若是
J37nB390_p0532a21║向上一路，直是三生六十劫興化見處，也要諸人共
J37nB390_p0532a22║知向上一路滑。」
J37nB390_p0532a23║南雲眾居士入山設齋，請上堂。舉：「甘贄行者入南泉
J37nB390_p0532a24║設齋時，黃檗為首座，贄請施財，檗曰：『財、法二施，等無
J37nB390_p0532a25║差別。』贄曰：『恁麼道，爭消得某甲親？』便舁錢出去。須臾
J37nB390_p0532a26║復入，曰：『請施財。』檗曰：『財、法二施，等無差別。』贄乃行親。
J37nB390_p0532a27║退翁師祖道：『首座固是熟處難忘，未免執一不變；行
J37nB390_p0532a28║者可謂予奪臨時，太煞希功冀傚。怎似梁谿五居士
J37nB390_p0532a29║設齋不矜不伐，秪要諸人飽便休？』」師云：「興化者裏又
J37nB390_p0532a30║且不然，南雲眾居士入山設齋，行親彼此俱無系毫
J37nB390_p0532b01║施受之心，饅頭䭔子一任諸人橫咬豎咬，飽了更須
J37nB390_p0532b02║吐卻始得。」
J37nB390_p0532b03║清一璽子對靈小參。「諸法不自生，亦不從他生，不共
J37nB390_p0532b04║不無因，是故說無生。敢問大眾：既是不自生，又不從
J37nB390_p0532b05║他生，不共不無因，喚什麼作無生？於斯薦得，清一璽
J37nB390_p0532b06║子二十年前生本不曾生，二十年後滅亦未嘗滅，三
J37nB390_p0532b07║千里外把手共行。正當恁麼時，如何相見？」高聲云：「看
J37nB390_p0532b08║腳下。」
J37nB390_p0532b09║小參。「興化不會禪道佛法，只是穿衣喫飯，閒坐倦眠。
J37nB390_p0532b10║是則固是，忽然枕子𨁝跳上三十三天，觸著帝釋鼻
J37nB390_p0532b11║孔，東海鯉魚打一棒，雨似盆傾，又作麼生？」以拂子打
J37nB390_p0532b12║圓相，云：「業識茫茫，無本可據，達磨大師急著眼覷。」
J37nB390_p0532b13║上堂。拈拄杖卓一下，云：「於此須辨緇素。」良久，云：「諸禪
J37nB390_p0532b14║德！緇素作麼生辨？杳杳冥冥，恍恍忽忽，達磨眼睛，廣
J37nB390_p0532b15║州漆具，縱饒辨得分明，也是途中露布。」
J37nB390_p0532b16║證果寺去六大師八旬誕辰，請上堂。「坐一走六，處處
J37nB390_p0532b17║花攢錦簇；撥六用一，著著風規壁立。南嶽山青，洞庭
J37nB390_p0532b18║水碧，丹葉傳書天降來，芙蕖捧香地湧出，合山慶快
J37nB390_p0532b19║喜添籌，趙州寶掌居其側。興化慣自錦上鋪花，更添
J37nB390_p0532b20║一分別處土宜，祗是不堪出手，親從威音王已前收
J37nB390_p0532b21║下箇物，名不得，狀不得，無與等，最越格。妙手畫難工，
J37nB390_p0532b22║海口讚莫及，佛眼覷不見，祖師道不識。囊之以錦繡，
J37nB390_p0532b23║蘊之以玉帛，秘而不傳，直至今日壽法壽人方敢將
J37nB390_p0532b24║出。」喝一喝，云：「是什麼？攤向證果堂前問取南雲古佛。」
J37nB390_p0532b25║晚參。師問：「世尊不說說，迦葉不聞聞。已前事如何？」眾
J37nB390_p0532b26║著語不契，請師代語。師曰：「八十翁翁輥繡毬。」眾曰：「請
J37nB390_p0532b27║師頌出。」師朗聲曰：「八十翁翁輥繡毬，腰纏跨鶴上楊
J37nB390_p0532b28║州。四五百條花柳巷，二三千處管絃樓。」
J37nB390_p0532b29║解三，小參。「三日前，三日後，仔細看來全漏逗，十字街
J37nB390_p0532b30║頭石敢當，始終不解藏家醜。報道：達磨無心，釋迦有
J37nB390_p0532c01║口，說了四十九年，狼藉八斛四斗，賺得神光立雪深，
J37nB390_p0532c02║一箇渾身盡分剖。山僧無法施行，總付糞箕苕帚。」
J37nB390_p0532c03║胡桂生居士六十初度，請上堂。問答畢，乃曰：「麋游巨
J37nB390_p0532c04║壑，鶴立喬松。古砌鳴玉管之蟬，長空走冰盤之兔。桂
J37nB390_p0532c05║樹香浮，蓮房子實。末釐惲露法身，高下了無剩欠。滿
J37nB390_p0532c06║眼滿耳，全放全收。」拈拄杖顧左右曰：「且道無量壽如
J37nB390_p0532c07║來即今居何國土？」卓一下曰：「十成好曲無生調，唱作
J37nB390_p0532c08║千秋白石歌。」拋杖下座。
J37nB390_p0532c09║晚參。舉：「僧問智門：『如何是般若體？』門云：『蚌含明月。』『如
J37nB390_p0532c10║何是般若用？』門云：『兔子懷胎。』」師云：「古今盡謂奇特，殊
J37nB390_p0532c11║不知雲門會裏閃爍生光，臨濟家風更須別展。如何
J37nB390_p0532c12║是般若體？猿啼岳麓。如何是般若用？漁唱瀟湘。眾中
J37nB390_p0532c13║設有隨他舌頭轉底，撿點道：『老老大大話頭也不炤
J37nB390_p0532c14║顧。』我也知你是箇漆桶。」
J37nB390_p0532c15║晚參。僧問：「十方同聚會，箇箇學無為。此是選佛場，心
J37nB390_p0532c16║空及第歸。如何是心空及第歸底旨趣？」師默然。僧曰：
J37nB390_p0532c17║「自從舞得三臺後，拍拍原來總是歌。」師亦默然。僧曰：
J37nB390_p0532c18║「而今不必重拈出，大家齊唱太平歌。」師亦默然。問：「一
J37nB390_p0532c19║言道盡時如何？」師曰：「死水不藏龍。」僧曰：「如何是活水
J37nB390_p0532c20║龍？」師便打。
J37nB390_p0532c21║結夏，小參。「古者道：『一百日緊結布袋頭，斷斷不容走
J37nB390_p0532c22║作。』仔細看來，大似癩馬繫枯樁，進退不得自由，有甚
J37nB390_p0532c23║快活處？興化者裏盡大地是箇禪堂，一任諸人橫出
J37nB390_p0532c24║豎沒、左之右之，但不得作佛法商量，亦不得作住禪
J37nB390_p0532c25║堂會。離此二途，速道，速道。」
J37nB390_p0532c26║上堂。舉德山托缽公案畢，師云：「者則公案，古今批判
J37nB390_p0532c27║者甚多，錯會者不少。興化真實相告：雪峰善用截流
J37nB390_p0532c28║之刃，德山慣輸陷虎之機，嵒頭知而故犯，罪案彌天。
J37nB390_p0532c29║唱教門中固不無德山父子，若是末後句，莫說三年
J37nB390_p0532c30║後示寂，即使活到今日，亦未許渠在。」
J37nB390_p0533a01║小參。良久，顧左右，云：「山僧有副屎腸，一一為汝抖擻。
J37nB390_p0533a02║臨濟莽鹵，劈頭便喝；德山粗暴，落脊便摟；趙州破家，
J37nB390_p0533a03║只喚吃茶；曹山孝滿，一味顛酒；象骨攔路，輥三箇毬；
J37nB390_p0533a04║紫湖當門，縱一隻狗。盡道誇勝爭強，不知出乘露醜，
J37nB390_p0533a05║引得嘉州石佛笑呵呵，賺卻陝府鐵牛沿路走。」忽云：
J37nB390_p0533a06║「山僧今日說四眾過，罪犯彌天，將入拔舌地獄去也。
J37nB390_p0533a07║大兄小弟還有相救者麼？」良久，喝一喝，云：「寧可永劫
J37nB390_p0533a08║受沉淪，不從諸聖求解脫。」便下座。
J37nB390_p0533a09║解制，上堂。「天無門，地無戶，亂走衲僧向什處去？饒汝
J37nB390_p0533a10║道箇不是西天、便歸東土，也被興化拄杖子穿卻鼻
J37nB390_p0533a11║孔。」攛拄杖，下座。
J37nB390_p0533a12║早參。「古人云：『佛者，心清淨是；法者，心光明是；道者，處
J37nB390_p0533a13║處無礙淨光是。』」喝一喝，云：「三段不同，可恕走殺無位
J37nB390_p0533a14║真人。」
J37nB390_p0533a15║霖垓闍黎斷七，小參。「今朝八月一，七七事已畢，一幅
J37nB390_p0533a16║靈床化火中，百草頭邊從出沒。」豎拂子，云：「還拘繫得
J37nB390_p0533a17║麼？」便拋下，云：「不可不快活也。」
J37nB390_p0533a18║學士徐公、總戎謝公等立法名，請上堂。喝一喝，云：「此
J37nB390_p0533a19║箇門中排身而入，純其忠、達其孝、廣其智、漙其德，君
J37nB390_p0533a20║以斯而致、民以斯而澤，一切智智清淨，無二、無二分，
J37nB390_p0533a21║無別、無斷故。奉持此道真言，更有何法不備？」復一喝。
J37nB390_p0533a22║舉：「裴相國一日捧一尊佛像于黃檗前，跪曰：『請師安
J37nB390_p0533a23║名。』檗喚裴休，休應諾，檗云：『與汝安名竟。』休云：『謝師安
J37nB390_p0533a24║名。』」師云：「裴公跪請不是好心，今日學士徐公等請山
J37nB390_p0533a25║僧陞座安名，因名之曰照曇、號之曰機宜，各各為之
J37nB390_p0533a26║安名立字竟。且道：與黃檗安名是同？是別？」驀揮拂子，
J37nB390_p0533a27║云：「一寸筆頭三尺劍，安邦定國是斯人。」
J37nB390_p0533a28║上堂。舉臨濟三度喫棒因緣畢，乃曰：「有者道得黃檗
J37nB390_p0533a29║力；有者道得大愚力；有者道非但騎虎頭，亦解收虎
J37nB390_p0533a30║尾；有者道未出黃檗綱子在；有者道金烹大冶，玉出
J37nB390_p0533b01║藍田。且喜總沒交涉。」驀拈拄杖，卓一卓，云：「會麼？三汲
J37nB390_p0533b02║浪高魚化龍，癡人猶戽夜塘水。」
J37nB390_p0533b03║彌勒佛成開光，兵部達護法同眾將軍請上堂。「久雨
J37nB390_p0533b04║不晴，彌勒布袋未及曬㫰，今承諸大護法不昧靈山
J37nB390_p0533b05║咐囑，隨處建立道場，捧佛日於中天，慈容儼降；廕祥
J37nB390_p0533b06║雲於八極，金碧騰輝。顯奇特中之奇特，展壯觀中之
J37nB390_p0533b07║壯觀，三湘水面碧鄰皴，七十二峰青突屼。不須彈指，
J37nB390_p0533b08║樓閣門開；不用思惟，全身直入。於此明得，彌勒真彌
J37nB390_p0533b09║勒，分身千百億；於此不明，時時示時人，時人自不識。」
J37nB390_p0533b10║遂喝，云：「還會麼？婬房酒肆無拘束，柳巷花街自在游。」
J37nB390_p0533b11║兵部達公誕辰，請上堂。「佛法至要，非口所宣，以是法
J37nB390_p0533b12║非思量分別之所能解故。然則官不容鍼，私通車馬，
J37nB390_p0533b13║也要赴箇時節。」卓拄杖一下，云：「二千年前，釋迦老子
J37nB390_p0533b14║一手指天、一手指地，周行七步，目顧四方，云：『天上天
J37nB390_p0533b15║下，惟吾獨尊。』於四月八日降生淨飯王家，也不出者
J37nB390_p0533b16║箇時節。」又卓一下，云：「四十六年前，達公司馬於三月
J37nB390_p0533b17║七日誕生，也不出者箇時節。」復卓一下，云：「四生十類，
J37nB390_p0533b18║情與無情一齊成等正覺，也不出者箇時節。正當恁
J37nB390_p0533b19║麼時，釋迦老子、達公司馬，情與無情，那箇在前？那箇
J37nB390_p0533b20║在後？」喝一喝，云：「且將補袞調羹手，扶起如來正法輪。」
J37nB390_p0533b21║下座。
J37nB390_p0533b22║小參。舉：「臨濟見僧來，舉起拂子，僧禮拜，濟便打。又僧
J37nB390_p0533b23║來，濟舉起拂子，僧不顧，濟亦打。又僧來，濟舉起拂子，
J37nB390_p0533b24║僧曰：『謝和尚指示。』濟亦打。」師曰：「一棒超佛越祖，一棒
J37nB390_p0533b25║合水和泥，一棒全無巴鼻。若人辨得，天下橫行。」
J37nB390_p0533b26║沙彌戒期，悅吾王護法偕男全斌設齋，請上堂。問答
J37nB390_p0533b27║畢，乃云：「欲行千里，一步為初。踏得著，穩坐家堂；踏不
J37nB390_p0533b28║著，伶俜辛苦。」拈拄杖，云：「著與不著，不離這箇。」卓一卓，
J37nB390_p0533b29║云：「這一箇，那一箇，更一箇，且放過。不放過，增話墮。錯！
J37nB390_p0533b30║錯！牛解耕田，驢便拽磨，一味平常，將人賺誤，入作無
J37nB390_p0533c01║門。」拈拄杖，卓一卓，云：「且就這路。」顧左右，云：「會麼？豈不
J37nB390_p0533c02║見金翅鳥王當宇宙，一絲纔掛便超倫？」復舉：「藥山謂
J37nB390_p0533c03║雲嵒曰：『與我喚沙彌來。』嵒云：『和尚喚他作甚麼？』山云：
J37nB390_p0533c04║『我有箇折腳鐺子，要他提上挈下。』嵒云：『恁麼則與和
J37nB390_p0533c05║尚出隻手也。』」師云：「師資會遇，如水投水，藥山、雲嵒，要
J37nB390_p0533c06║且無禮。」
J37nB390_p0533c07║
J37nB390_p0533c08║
J37nB390_p0533c09║
J37nB390_p0533c10║
J37nB390_p0533c11║
J37nB390_p0533c12║
J37nB390_p0533c13║
J37nB390_p0533c14║
J37nB390_p0533c15║
J37nB390_p0533c16║
J37nB390_p0533c17║
J37nB390_p0533c18║
J37nB390_p0533c19║
J37nB390_p0533c20║
J37nB390_p0533c21║楚林上睿禪師住南雲光山毘盧禪寺語錄
J37nB390_p0533c22║侍者照瑛記錄
J37nB390_p0533c23║師於丙辰年七月廿六日入山誅茆，初闢放光山，鼎
J37nB390_p0533c24║建毘盧禪寺。至八月十六日，後閣升梁，上堂。舉：「世尊
J37nB390_p0533c25║因地布髮揜泥，以待然燈。燈見，乃約眾退，以手指地
J37nB390_p0533c26║曰：『此地宜建一梵剎。』時賢于長者遂拈莖草插地曰：
J37nB390_p0533c27║『建梵剎已竟。』諸天雨華讚嘆云：『庶子有大智矣。』」師云：
J37nB390_p0533c28║長「者全身擔荷，諸天滿口讚揚，總是口頭人事乎？似
J37nB390_p0533c29║毘盧者裏現前檀越，四海高流共出隻手，同勷法社，
J37nB390_p0533c30║為梁底為梁、為棟底為棟，甚生標格，十成壯觀。於此
J37nB390_p0534a01║見得，全無蓋覆。其或未然，更聽一偈：一莖標豎遍山
J37nB390_p0534a02║河，玉殿瓊樓不較多，金碧騰輝千古意，萬年福廕祝
J37nB390_p0534a03║檀那。」
J37nB390_p0534a04║入院，上堂。「入門一句，萬古徽猷，四海吾廬，孰分來去？
J37nB390_p0534a05║住興化時，則有興化境界，門連城郭，送往迎來，旌旗
J37nB390_p0534a06║處處填眸，金鼓時時入耳，戎馬為儔，推因話果；住毘
J37nB390_p0534a07║盧時，則有毘盧家風，土面灰頭，和泥合水，樹樹松聲
J37nB390_p0534a08║似樂，頭頭鳥語如簧，鹿豕為群，挐雲嘯月。且道：住城
J37nB390_p0534a09║郭是？住深山是？」良久，云：「有水皆含月，無山不帶雲。」
J37nB390_p0534a10║初樹毘盧佛像，上堂。「久雨不晴，惟恐爛卻法身；雲收
J37nB390_p0534a11║日杲，特為拈出曬眼。有者道：『溪聲便是廣長舌，山色
J37nB390_p0534a12║豈非清淨身？』正是迷己逐物，癡狂外走。有者道：『口吞
J37nB390_p0534a13║佛祖，眼蓋乾坤。』儱侗瞞頇，無語話分。有者道：『毘盧有
J37nB390_p0534a14║師，法身有主。』頭上安頭，嘴上加嘴。有者道：『佛身充滿
J37nB390_p0534a15║於法界，普現一切群生前。』浮逼逼地座主見解。」拈拄
J37nB390_p0534a16║杖卓一下，云：「者四種人，一齊按過了也。畢竟如何是
J37nB390_p0534a17║清淨法身？」遂合掌，云：「南無清淨法身如來、應供、正遍
J37nB390_p0534a18║知。此是賓臺楊居士夫婦發心造的，汝等諦觀仰瞻，
J37nB390_p0534a19║切莫妄想。」
J37nB390_p0534a20║學士徐公席珍入山相訪，陞座。「桃花浪暖，柳絮風和，
J37nB390_p0534a21║魚龍變頭角之時，鸞鳳換毛羽之日。光山這裏，溪深
J37nB390_p0534a22║路僻，土曠人稀，笑談罕遇高僧，傾倒難逢佳客。今者，
J37nB390_p0534a23║仰荷學士臨筵，輝騰蓬蓽，不論選官、選佛，何分世、出
J37nB390_p0534a24║世間？大哉！過量人能行過量事。山僧自揣涼德無可
J37nB390_p0534a25║將呈，搜盡枯腸了無半字，只得捩轉達磨鼻頭，且向
J37nB390_p0534a26║孔門出氣。喜恕哀樂之未發謂之中，敢問大眾：喜恕
J37nB390_p0534a27║哀樂之未發已前，且道自己在甚麼處？」遂顧左右，云：
J37nB390_p0534a28║「以我為隱乎？」驀拋拂子，云：「吾無隱乎爾。」便下座。
J37nB390_p0534a29║出隊歸，上堂。「出隊兩箇月，談玄口生澀。打失主人公，
J37nB390_p0534a30║走卻甕中鱉。驀地入山來，▆烏俱饒舌。休饒舌，山自
J37nB390_p0534b01║高兮水自闊。」
J37nB390_p0534b02║解夏，上堂。「布袋頭開，了無拘束，一任諸人橫肩拄杖、
J37nB390_p0534b03║腰掛缽盂，長者天然長、短者天然短，不用續鳧截鶴，
J37nB390_p0534b04║任他各赴時宜，管甚萬里無寸草、出門便是草？但恁
J37nB390_p0534b05║麼去，正是業識忙忙，無本可拘。縱使心如皎月、意似
J37nB390_p0534b06║寒潭，直饒觸目光華，未免墮在毒海。去此二途，如何
J37nB390_p0534b07║行履？芍藥花開菩薩面，棕櫚葉散夜叉頭。」
J37nB390_p0534b08║結冬，上堂。機緣不錄，乃云：「諸佛未出世，祖師未西來，
J37nB390_p0534b09║眾生各自開堂，列聖何曾說法？及乎諸佛出世，祖師
J37nB390_p0534b10║西來，隨緣有卷有舒，把定無高無下。若向諸佛未出
J37nB390_p0534b11║世已前為人，墮在劫外；若向祖師西來後為人，落在
J37nB390_p0534b12║今時；若向總不恁麼處為人，坐在淨潔地上。」以拂子
J37nB390_p0534b13║擊香案，云：「會麼？夾路桃花風雨後，馬蹄無處避殘紅。」
J37nB390_p0534b14║臘八日，上堂。「釋迦老子二千年前臘月八日於正覺
J37nB390_p0534b15║山前夜睹明星，忽然悟道，便大驚小怪，云：奇哉！一切
J37nB390_p0534b16║眾生皆有如來智慧德相，蓋因妄想執著不能證得。
J37nB390_p0534b17║光山要問黃面瞿曇：喚什麼作智慧德相？喚什麼作
J37nB390_p0534b18║妄想執著？」驀豎起拂子，云：「者箇是妄想執著，那箇是
J37nB390_p0534b19║智慧德相？」隨放下，云：「者箇是智慧德相，那箇是妄想
J37nB390_p0534b20║執著？」良久，四顧，云：「幸自可憐生，汝等來者裏討什麼
J37nB390_p0534b21║碗？」以拄杖旋風打散。
J37nB390_p0534b22║知縣徐機宜、州同吳天覺親師座下，躬為舂爨。一日
J37nB390_p0534b23║索偈，師衝口曰：「知縣舂碓，州同燒火，大丈夫兒，無可
J37nB390_p0534b24║不可。」又曰：「燒火舂碓，現前三昧，文殊普賢，成群作隊。」
J37nB390_p0534b25║兩序邈師像，小參。師云：「併卻咽喉唇吻，道將一句來。」
J37nB390_p0534b26║僧云：「千尺寒潭清徹底。」師云：「浸煞你。」一僧云：「分明不
J37nB390_p0534b27║用道。」師云：「分明底事作麼生？」僧便喝，師便打。一僧云：
J37nB390_p0534b28║「清淨無瑕。」師云：「生也。」如如劉居士手舞足蹈云：「到這
J37nB390_p0534b29║裏自歌自舞去也。」師云：「盤山會裏不是你。」乃曰：「千尺
J37nB390_p0534b30║寒潭清徹底，真箇清淨無瑕；分明不用道，聞名見而
J37nB390_p0534c01║一般題。自歌自舞去也，自起還自倒，併卻咽喉唇吻，
J37nB390_p0534c02║畢竟如何道？」打侍者一下云：「要道有甚難？」
J37nB390_p0534c03║解制，小參。「五蘊山頭一段空，千紅萬紫艷芳叢，鴉鳴
J37nB390_p0534c04║雀噪渾無定，沙界乾坤芥粒中。衲僧家，動若行雲，止
J37nB390_p0534c05║猶谷神，行無行蹤，住無住相，東湧西沒，南湧北沒，中
J37nB390_p0534c06║湧邊沒，淨裸裸、赤洒洒，沒可把，逢場作戲，隨緣即宗，
J37nB390_p0534c07║水到渠成，風行草偃。且道：承誰恩力？」良久，云：「寧可截
J37nB390_p0534c08║舌，不犯國諱。」
J37nB390_p0534c09║姑蘇掃退翁祖塔歸，兩序請上堂。「去去實不去，吳門
J37nB390_p0534c10║至此三千里；來來實不來，歸到洪山笑眼開。今朝再
J37nB390_p0534c11║集毘盧寺，大地山河讚善哉。」良久，曰：「好大眾！且道讚
J37nB390_p0534c12║箇甚麼？不是等閒，切須薦取。只如山僧往還七千里、
J37nB390_p0534c13║離群十箇月，是有去有來耶？無去無來耶？若道有去
J37nB390_p0534c14║有來，眼中著楔；若道無來無去，腦後添釘。畢竟如何
J37nB390_p0534c15║理會？」卓拄杖一下，云：「萬古長空風月在，一回相見一
J37nB390_p0534c16║回新。」
J37nB390_p0534c17║臘八日，上堂。「凡夫實謂之有，聲聞析謂之無，緣覺謂
J37nB390_p0534c18║之幻有，菩薩當體即空。且道世尊悟得箇甚麼？」一僧
J37nB390_p0534c19║云：「正是時。」師云：「是甚麼時？」進云：「謾和尚不得。」師打云：
J37nB390_p0534c20║「豈止差了一度？」一僧云：「有甚奇特？」師打云：「莫道不驚
J37nB390_p0534c21║華。」又一僧云：「時節若至，其理自彰。」師云：「如何是自彰
J37nB390_p0534c22║底理？」僧擬議，師打云：「花須連夜發，莫待曉風催。」乃云：
J37nB390_p0534c23║「一九與二九，相逢不出手；三九與四九，騎馬冰上走。
J37nB390_p0534c24║正當今日又且如何？釋迦老子一場沒興。何故？半夜
J37nB390_p0534c25║三更不點燈，拈得鼻孔打失口。」
J37nB390_p0534c26║仰山順弗和尚率兩序入山設齋，請上堂。僧問：「如何
J37nB390_p0534c27║是奪人不奪境？」師云：「雪下少人行。」「如何是奪境不奪
J37nB390_p0534c28║人？」師云：「孤舟獨自橫。」「如何是人境兩俱奪？」師打，云：「識
J37nB390_p0534c29║得木上座也未？」「如何是人境俱不奪？」師云：「賓主相逢
J37nB390_p0534c30║闔院忻。」乃云：「光山一路，曲磴千尋，溪深水急，壑聳雲
J37nB390_p0535a01║凝，風雷有時動蕩，日月交互升沉，燒榾柮火、煮野菜
J37nB390_p0535a02║根，終朝飽食噇眠，齒牙縫裏不曾咬著佛法兩字，這
J37nB390_p0535a03║等無慚愧漢，只好向無人煙處緊靠枯藤。不意法兄
J37nB390_p0535a04║和尚降重荒山，直得林泉起舞、蓬蓽生輝，正所謂大
J37nB390_p0535a05║人境界，遇達者以恢揚；格外機關，待知音而顯露。不
J37nB390_p0535a06║見谷泉訪慈明于福嚴，云：『片雲橫谷口，道人何處來？』
J37nB390_p0535a07║泉云：『夜來何處火，燒出古人墳？』明云：『未在，更道。』泉作
J37nB390_p0535a08║虎聲，明打一坐具，泉推明就坐，明亦作虎聲，泉云：『我
J37nB390_p0535a09║見七十餘員善知識，惟師繼得臨濟宗風。』大眾！二大
J37nB390_p0535a10║老恁麼相見，雖則進以禮、退以禮，共扶臨濟綱宗，仔
J37nB390_p0535a11║細看來，未免忉怛。某與仰山和尚相見，握手一笑而
J37nB390_p0535a12║已。且道與古人相去多少？」驀拈拄杖，卓一卓，云：「主賓
J37nB390_p0535a13║坐立無回互，格外知音更有誰？」
J37nB390_p0535a14║除夕，示眾。曰：「三百六十日，年光忍浪擲，新舊作何顏？
J37nB390_p0535a15║請君為指出。」僧便問：「如何是不落新舊底面目？」師云：
J37nB390_p0535a16║「春來岩谷花千朵，冬至乾坤玉一團。」乃曰：「一生參學，
J37nB390_p0535a17║只看今日，參要真參，悟要實悟，徒尚口頭，終無利益。
J37nB390_p0535a18║今時學者說不至此，爾等切宜深慮及此。正當今日，
J37nB390_p0535a19║如何委悉？嶺外聲聲鑼鼓鬧，家家門首夜燒錢。」
J37nB390_p0535a20║元旦，陞座。僧問：「昨日舊年尾，今朝新年頭，新舊即不
J37nB390_p0535a21║問，頭尾是如何？」師打，云：「拄杖子今日開封。」進云：「恁麼
J37nB390_p0535a22║則萬象回春也。」師又打，云：「龍得水當添意氣，虎逢山
J37nB390_p0535a23║合長威獰。」乃曰：「新年頭佛法有，釋迦老子徒開口；新
J37nB390_p0535a24║年頭佛法無，維摩何必口盧都？」驀拈拄杖，云：「惟有者
J37nB390_p0535a25║上座，不屬新、不屬舊、不屬有、不屬無，不帶枝柯，天然
J37nB390_p0535a26║條直，雖存節目，豈借名言？只因新年頭人事冗煩，於
J37nB390_p0535a27║半睡半醒之間，人間天上、東土西乾，挈挈波波周行
J37nB390_p0535a28║一匝，忽地撞著安樂山神，伸手把住，云：『汝與佛祖為
J37nB390_p0535a29║師，要作人天標榜，無端亂走，圖箇甚麼？是為佛法而
J37nB390_p0535a30║來耶？是為世法而來耶？若為佛法來，一切諸法由汝
J37nB390_p0535b01║建立，何必沿路之遶？若為世法來，是法住法位，世間
J37nB390_p0535b02║相常住，曷用又來至此？』拄杖子被這一問，直得無言
J37nB390_p0535b03║可對、無禮可伸，滿而慚惶，通身愧竦，依然回到山僧
J37nB390_p0535b04║手裏，穩貼貼地不敢則聲。山僧今日朁他出氣。」遂卓
J37nB390_p0535b05║拄杖，云：「宇宙撐來須汝力，門庭扶起藉誰功？」拽拄杖，
J37nB390_p0535b06║下座。
J37nB390_p0535b07║仰山頗弗和尚六旬誕辰，請上堂。僧擬出，師以拂子
J37nB390_p0535b08║截住，云：「住，住！既是家裏人，那肯說客話？縱饒問似普
J37nB390_p0535b09║慧雲興、答如普賢瓶瀉，亦未當諸人本分事在。曹溪
J37nB390_p0535b10║路上二株嫩桂婆娑，承其蔭者雖有多士；天山門下
J37nB390_p0535b11║兩座靈峰峭拔，造其巔者能得幾人？血脈綿長、兒孫
J37nB390_p0535b12║烜赫，若論不才，奚當是選？蓋因客聽主裁，遂致轉身
J37nB390_p0535b13║就位。既到今日，說箇甚麼即得菩提、涅槃、真如、佛性？
J37nB390_p0535b14║祖意、教意是我從上諸祖颺在磕𢶍堆頭底糞穢，主
J37nB390_p0535b15║賓棒喝、玄要綱宗是我祝聖和尚尋常煎過的藥渣。」
J37nB390_p0535b16║忽起身顧左右，云：「大眾還會麼？光山有箇倒數花甲
J37nB390_p0535b17║底句子奉祝長兄和尚。」良久，卓拄杖一下，云：「一歸不
J37nB390_p0535b18║須歸，其法故不立。」便下座。
J37nB390_p0535b19║山主劉瑞甫居士轉般若藏經，請上堂。「一信斯門證
J37nB390_p0535b20║入深，無邊罪業悉水清，頭頭法法皆營善，火裏蓮花
J37nB390_p0535b21║色更新。瑞翁居士與予素昧，壬子仲春，予自江南至
J37nB390_p0535b22║此，一見便能信人，至誠不息，無善弗為。至丙辰秋，樂
J37nB390_p0535b23║施此山，建立十方道場，用嚴滿門福慧，漸次營繕，將
J37nB390_p0535b24║成寶坊，仍就本山延請禪流轉《般若經》，以作將來菩
J37nB390_p0535b25║提智種，為千生不昧正因。不聞經中云：『若有人聞此
J37nB390_p0535b26║章句，能生信心，以此為實。當知是人不於一佛、二佛、
J37nB390_p0535b27║三、四、五佛而種善根，已於無量千萬佛所種諸善根。』
J37nB390_p0535b28║又云：『一切諸佛及諸佛阿耨多羅三藐三菩提法皆
J37nB390_p0535b29║從此經出。』」遂擊案召眾云：「畢竟如何是此經？釋迦老
J37nB390_p0535b30║子說到者裏、瑞甫居士信到者裏、山僧舉到者裏、諸
J37nB390_p0535c01║人誦到者裏，因甚只是不會？其或根器未醇，一時難
J37nB390_p0535c02║於領略，卻請大眾從頭念過。」
J37nB390_p0535c03║大殿上梁，上堂。「這一片地，其來久矣，無高無下，無黨
J37nB390_p0535c04║無偏，三世諸佛於此出身，歷代祖師于中建立。大眾
J37nB390_p0535c05║切須薦取，莫待蓋覆將來；其或不然，別架層空樓閣
J37nB390_p0535c06║去也。」驀拈拄杖，卓一卓，云：「為棟為梁為柱石，當軒大
J37nB390_p0535c07║座喜抬眸，法幢高豎毘盧頂，自有千峰拜下頭。」
J37nB390_p0535c08║師於丙辰春王六日居興化山房，閉關高臥，杜絕塵
J37nB390_p0535c09║緣。時因風鶴，眾皆驚散，師若不聞，僧俗不忍棄去。至
J37nB390_p0535c10║七月十八日，悅吾王居士、子正劉居士、子良謝居士、
J37nB390_p0535c11║新景李居士暨合縣眾等排闥而入，堅請出關，且曰：
J37nB390_p0535c12║「佛祖大任，靖退小節，古人有語，師豈忘之耶？」師不獲
J37nB390_p0535c13║已，從其所請。二十日，瑞甫劉居士偕男起仲、平山，季
J37nB390_p0535c14║璇全，施古菴基一支、荒田數畝，永為香火之貲，用嚴
J37nB390_p0535c15║滿門福慧，師欣然受之。於本月廿六日入山誅茅，在
J37nB390_p0535c16║南雲之東南隅，去城三十里，曰西水之煙竹隴，群巒
J37nB390_p0535c17║疊翠，景物無涯，勢若毘盧特起，列如千佛臨筵，氣鍾
J37nB390_p0535c18║舜帝之九嶷，脈續神農之舊地，砂明水秀，虎踞龍蟠，
J37nB390_p0535c19║萬有承趺，重重無盡，師命名曰放光山毘盧寺，并以
J37nB390_p0535c20║偈誌，用垂不朽。偈曰：「地脈來由鍾帝里，天城環拱獻
J37nB390_p0535c21║優曇，柴乾水便堪客錫，徑僻人頑且放憨。勢拔千峰
J37nB390_p0535c22║攀莫及，昭回萬象僅同參，綿綿化母承趺座，法地清
J37nB390_p0535c23║寧眾物安。」
J37nB390_p0535c24║
J37nB390_p0535c25║
J37nB390_p0535c26║
J37nB390_p0535c27║
J37nB390_p0535c28║
J37nB390_p0535c29║
J37nB390_p0535c30║楚林禪師語錄卷之一（終）