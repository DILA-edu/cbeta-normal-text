J37nB401_p0773a01║長明禪師語錄序
J37nB401_p0773a02║海內禪宗，激揚祖道者，代不之
J37nB401_p0773a03║人。若夫繼續心燈，親承密印，振
J37nB401_p0773a04║鐸斯世，闡發奧旨，播之語言文
J37nB401_p0773a05║字間，而一時緇白欽歸，而推重
J37nB401_p0773a06║其人，宣傳其言，相與尊之禮之，
J37nB401_p0773a07║以共稱揚於名勝之地。是當時
J37nB401_p0773a08║之善姓，固因言以傳其人，而不
J37nB401_p0773a09║知其人之實副於言，與人之有
J37nB401_p0773a10║補於名勝之地為之也。余宰沅
J37nB401_p0773a11║邑，歲經數易，所謂名山大川，所
J37nB401_p0773a12║稱善知識者，余嘗疑其以勝地
J37nB401_p0773a13║為郵舍，以說法為聲聞者有之，
J37nB401_p0773a14║猶未之過而扣焉。時有長明禪
J37nB401_p0773a15║師者，初遊龍泉山，相侍於穎秀
J37nB401_p0773a16║老人之門，勤修參悟，蓋以有得。
J37nB401_p0773a17║遽老人示寂後，師乃首立法幢
J37nB401_p0773a18║於澧之七星山，次豎剎竿於沅
J37nB401_p0773b01║之明山，復自沅歸辰，掃穎公塔。
J37nB401_p0773b02║返舟經浦市，而士庶耆老久聆
J37nB401_p0773b03║師德，茲幸質之，遂延入浦峰禪
J37nB401_p0773b04║寺，請主法席。雖人之遇合有機，
J37nB401_p0773b05║寺之興廢有數，師之行藏有地，
J37nB401_p0773b06║咸於此可概見矣。師自入是寺，
J37nB401_p0773b07║睹其殿閣樓臺，自經兵燹，盡屬
J37nB401_p0773b08║傾圮，遂令剃度弟子各領職事，
J37nB401_p0773b09║苦行募修，未及三年，百廢俱舉。
J37nB401_p0773b10║是師之有功於興廢，師之不以
J37nB401_p0773b11║勝地為郵舍也。殳寺成大觀，開
J37nB401_p0773b12║堂說法，出昔之所悟者達之於
J37nB401_p0773b13║言，即以今之所言者傳之於後，
J37nB401_p0773b14║相與登進後人，振醒蒙昧，一片
J37nB401_p0773b15║婆心，期披宣於生前，甚無已也。
J37nB401_p0773b16║未幾而師圓寂，遂塔於寺之左。
J37nB401_p0773b17║其嗣法門人法柱大師以所輯
J37nB401_p0773b18║請余為之序，余亦何以辨師之
J37nB401_p0773c01║行之有異而為之辭？緣訪之紳
J37nB401_p0773c02║衿耆老，稔述其人非復聲聞說
J37nB401_p0773c03║法、空言無補之可比也。余始取
J37nB401_p0773c04║其所著而閱之，見其言每從靜
J37nB401_p0773c05║悟中出，字字性宗，句句真偈。余
J37nB401_p0773c06║乃焚香遙禮，三復其語，心意豁
J37nB401_p0773c07║然，始知有真善知識在邇。惜哉！
J37nB401_p0773c08║覿面難逢，緣乎！緣乎！余用是服
J37nB401_p0773c09║其人之可傳，非僅傳夫言也，蓋
J37nB401_p0773c10║以服其人之有德於言，而言與
J37nB401_p0773c11║人之可並傳也。後之君子讀是
J37nB401_p0773c12║錄也，即師之語以思師之人，且
J37nB401_p0773c13║以思師之勞心於勝地，及終塔
J37nB401_p0773c14║於是地者，以思其語與人爾。浦
J37nB401_p0773c15║峰自是其不朽已，師之語錄獨
J37nB401_p0773c16║可斁歟？
J37nB401_p0773c17║康熙壬子歲中秋，知沅陵縣事
J37nB401_p0773c18║西蜀梓州髮弟子李昌齡沐
J37nB401_p0774a01║手拜題。
J37nB401_p0774a02║
J37nB401_p0774a03║
J37nB401_p0774a04║
J37nB401_p0774a05║
J37nB401_p0774a06║
J37nB401_p0774a07║長明炅禪師目錄
J37nB401_p0774a08║上堂
J37nB401_p0774a09║示眾
J37nB401_p0774a10║頌古
J37nB401_p0774a11║牧牛頌
J37nB401_p0774a12║四威儀
J37nB401_p0774a13║法派
J37nB401_p0774a14║聯芳
J37nB401_p0774a15║法語
J37nB401_p0774a16║示偈
J37nB401_p0774a17║雜偈（七言八句　五言八句　七言四句　五言四句）
J37nB401_p0774a18║佛事
J37nB401_p0774a19║塔銘
J37nB401_p0774a20║
J37nB401_p0774a21║
J37nB401_p0774a22║
J37nB401_p0774a23║
J37nB401_p0774a24║
J37nB401_p0774a25║
J37nB401_p0774a26║
J37nB401_p0774b01║浦峰長明炅禪師語錄
J37nB401_p0774b02║嗣法門人海棟編
J37nB401_p0774b03║師在龍山受眾檀越請住辰州天雲山浦峰禪寺，於
J37nB401_p0774b04║康熙丁未歲九月一日入院。眾檀越請
J37nB401_p0774b05║上堂。僧問：「昔日靈山會上人天普集，世尊拈花示眾；
J37nB401_p0774b06║今朝浦峰寺裏海眾雲臻，且道和尚將何惠施？」師云：
J37nB401_p0774b07║「拄杖頭邊明歷歷。」進云：「學人腳跟點地去也。」師云：「好
J37nB401_p0774b08║與三十棒。」問：「佛未出世，祖未西來，且道還有佛法為
J37nB401_p0774b09║人麼？」師云：「諦聽，諦聽。」進云：「聽個甚麼？」師云：「知音不必
J37nB401_p0774b10║頻頻舉，達者須知暗裏驚。」進云：「金雞抱子歸青嶂，野
J37nB401_p0774b11║鶴穿雲出碧霄。」師云：「也要闍黎具隻眼。」乃云：「梵苑弘
J37nB401_p0774b12║開，慶雲結蓋，流通般若，舉唱宗乘，作不可思議奇特
J37nB401_p0774b13║事，成無量法門殊勝因。若能直下迥超聞見、透脫識
J37nB401_p0774b14║情，松風鳥語演不盡圓音，水綠山青現至真實相，法
J37nB401_p0774b15║法頭頭渾成大用，更不犯手傷鋒，須知建化門中有
J37nB401_p0774b16║坐斷天下人舌頭分。」驀拈拄杖召眾云：「且看浦峰門
J37nB401_p0774b17║下全明全暗、全放全收，舉止自在，不易絲毫。正當恁
J37nB401_p0774b18║麼時，且道人境相稱一句作麼生道？龍得水時添意
J37nB401_p0774b19║氣，虎逢山勢長威獰。」
J37nB401_p0774b20║十月十五日，本郡眾護法請開爐，上堂。
J37nB401_p0774b21║指法座，云：「者個寶華王，覿面相呈，本無向背。」擊一下，
J37nB401_p0774b22║云：「敲開正眼，腦後見腮。」遂陞座。拈香，云：「此瓣香，根培
J37nB401_p0774b23║地厚，幹挺天高。金枝懸日月之光，照臨萬象；玉葉吐
J37nB401_p0774b24║山河之秀，覆幬八荒。熱向爐中，恭為
J37nB401_p0774b25║今上皇帝祝嚴聖壽，萬歲！萬歲！萬萬歲！伏願皇基等
J37nB401_p0774b26║南山之固，帝德齊北極之尊。此瓣香，威音那畔，正體
J37nB401_p0774b27║全彰，朕兆未分，通身顯露。奉為闔國文武公卿、當道
J37nB401_p0774b28║勳貴、縉紳文學，伏願功著唐虞之日，位重三台；力振
J37nB401_p0774b29║佛祖之風，名高八座。此瓣香，大爐韝中幾回煆煉，智
J37nB401_p0774b30║竭情枯，一朝契證，惡辣手中得來，逢人觸發生燄，今
J37nB401_p0774c01║為酉陽龍山虎谿堂上傳臨濟正脈第三十三世穎
J37nB401_p0774c02║秀和尚，以酬法乳之恩。伏願生生為人天眼目，世世
J37nB401_p0774c03║作佛祖鉗錘。」乃攝衣就座。維那白槌，云：「法筵龍象眾，
J37nB401_p0774c04║當觀第一義。」師豎拂子，云：「第一義諦，耳聞目擊。若向
J37nB401_p0774c05║聲色堆頭薦得，已落二三；若離聲色堆頭薦得，落七
J37nB401_p0774c06║落八。且二途不涉，作麼生湊泊？久參上士出眾激揚。」
J37nB401_p0774c07║僧問：「者個消息，前無形，後無影，向甚麼處搆取？」師云：
J37nB401_p0774c08║「鼻孔大頭向下垂。」進云：「頭頂青天，腳踏實地去也。」師
J37nB401_p0774c09║云：「直須看腳下。」問：「坐具蓋覆恒沙界，拄杖撐開劫外
J37nB401_p0774c10║天，猶是門外風光，未審如何是今日正令？」師打，云：「且
J37nB401_p0774c11║將此意為君通。」進云：「棒頭痛徹通身快，不落尋常第
J37nB401_p0774c12║二機。」師云：「闍黎具個什麼眼？」僧便喝，師復打，乃云：「選
J37nB401_p0774c13║佛場開，人天普集，門庭孤峻，不設階梯。言外承當者，
J37nB401_p0774c14║早已途轍；機前負荷者，猶涉簾纖。要且升堂不許挑
J37nB401_p0774c15║燈，入室不勞撥火，目前萬法，本自如如，隨緣不變，處
J37nB401_p0774c16║鬧常寧。卷舒自在，氣宇吞空，寶劍橫抽，全行正令。闡
J37nB401_p0774c17║大機，發大用，提持佛祖鉗鎚，開鑿人天眼目，共助無
J37nB401_p0774c18║為之化，用酬不報之恩。大眾！茲值時豐道泰，海晏河
J37nB401_p0774c19║清，開堂祝聖一句作麼生道？五分香雲五色瑞，萬年
J37nB401_p0774c20║天子萬方寧。」復白槌，云：「諦觀法王法，法王法如是。」下
J37nB401_p0774c21║座。
J37nB401_p0774c22║上堂。問：「如何是奪人不奪境？」師云：「兩眼看青山。」進云：
J37nB401_p0774c23║「如何是奪境不奪人？」師云：「通身無一物。」進云：「如何是
J37nB401_p0774c24║人境兩俱奪？」師云：「晴空無片雲。」進云：「如何是人境俱
J37nB401_p0774c25║不奪？」師云：「松下閒趺坐。」進云：「秪如黑白未分，無人無
J37nB401_p0774c26║境，何處辯親切？」師豎拄杖，云：「高著眼。」問：「橫按莫邪時
J37nB401_p0774c27║如何？」師便打。進云：「未犯鋒鋩時如何？」師云：「早已血腥
J37nB401_p0774c28║遍地了也。」進云：「忍痛不徹，不放過和尚時如何？」師云：
J37nB401_p0774c29║「未是闍黎作用。」乃云：「掀翻末後一著，坐斷毘盧頂門；
J37nB401_p0774c30║撥轉向上一機，裂破祖師鼻孔。洞視渺邈，囊括十虛，
J37nB401_p0775a01║設使文殊大智莫測端由、普賢威神失其境界，到者
J37nB401_p0775a02║裏添一些子如眼中著刺、減一些子似肉上剜瘡，便
J37nB401_p0775a03║見陸地平沉，豈有佛法商量者哉？今日山僧不免從
J37nB401_p0775a04║猛虎穴中奪子、獰龍項下解珠。」豎拂子，云：「三世諸佛
J37nB401_p0775a05║在者裏放大光明，諸人見麼？」復以拂子擊禪床，云：「歷
J37nB401_p0775a06║代祖師在者裏轉大法輪，諸人聞麼？若也見得透、聞
J37nB401_p0775a07║得徹，古今盡在目前，凡聖同歸一致，山河大地總顯
J37nB401_p0775a08║真常。拈起也，萬機齊赴；放下也，十聖潛蹤。只如不拈、
J37nB401_p0775a09║不放又是何人境界？還委悉麼？古佛本身元獨露，堂
J37nB401_p0775a10║堂直下絕纖塵。」
J37nB401_p0775a11║上堂。問：「座上獅子吼，格外展宗風，如何是親切句？」師
J37nB401_p0775a12║云：「鼻直眼橫。」進云：「如何是全體作用？」師劈頭一棒，僧
J37nB401_p0775a13║擬開口，師復打。問：「狼煙掃盡，大地清寧，祖令高提，弘
J37nB401_p0775a14║機獨振。如何是利物興慈句？」師云：「人人共睹此時風。」
J37nB401_p0775a15║進云：「如何是轉凡成聖句？」師震威一喝。進云：「恁麼即
J37nB401_p0775a16║心空及第歸去也。」師云：「秪恐不是玉。」乃云：「脫體無依
J37nB401_p0775a17║徹骨貧，秪因自肯乃方親，寥寥意外渾無物，綠水青
J37nB401_p0775a18║山共此身。如是則知會萬物為己者，其唯聖人乎？所
J37nB401_p0775a19║以道：我有時見山不是山、見水不是水、見男不是男、
J37nB401_p0775a20║見女不是女、見色不是色、見空不是空，我有時見山
J37nB401_p0775a21║是山、見水是水、見男是男、見女是女、見色是色、見空
J37nB401_p0775a22║是空。若向者裏會得，明暗同歸一轍、收放總共一源，
J37nB401_p0775a23║諸緣無以階梯、萬象不能覆藏，一語一默、一動一靜，
J37nB401_p0775a24║皆衲僧巴鼻。且不涉語默動靜一句作麼生道？萬里
J37nB401_p0775a25║山河收眼裏，十方世界契本真。」
J37nB401_p0775a26║上堂。「者個極則事，三世諸佛有口難開，歷代祖師全
J37nB401_p0775a27║提不起，一大藏教詮註不及，今日說個甚麼？山僧自
J37nB401_p0775a28║揣口門窄，只好引則古人因緣以酬所請。」舉：「藥山久
J37nB401_p0775a29║不陞座，院主請為眾說法，山令打鼓陞座，良久下座。
J37nB401_p0775a30║院主白云：『大眾久思法誨，因甚一詞不措？』山云：『經有
J37nB401_p0775b01║經師，論有論師，爭怪得老僧？』」師云：「藥山老漢可謂光
J37nB401_p0775b02║前絕後，把斷要津，爭奈知恩者少，負恩者多？若是山
J37nB401_p0775b03║僧則不然，或有人問道：『因甚一詞不措？』秪對他道：『不
J37nB401_p0775b04║可向虛空裏掘洞。』待伊擬議，正好劈脊亂棒打出，不
J37nB401_p0775b05║惟與天下衲僧抽釘拔楔，亦且流通正眼。大眾！還委
J37nB401_p0775b06║悉麼？龍袖拂開全體現，象王行處絕狐蹤。」
J37nB401_p0775b07║值雪，上堂。問：「天地不能蓋載，日月不能照臨，且道是
J37nB401_p0775b08║何人境界？」師云：「名不得，狀不得。」進云：「今日是何境界？」
J37nB401_p0775b09║師云：「別有風光一段奇。」進云：「明日又是何境界？」師云：
J37nB401_p0775b10║「退後看。」進云：「看個甚麼？」師打云：「看明日境界」。乃云：「東
J37nB401_p0775b11║西南北通同，前後左右透徹，突出無孔鐵鎚，觸碎虛
J37nB401_p0775b12║空竅穴，驚起他藤六神，無處覓藏身訣。」喝一喝，云：「卻
J37nB401_p0775b13║被山僧一喝，大降彌天瑞雪，忽然宇宙同源，俄爾乾
J37nB401_p0775b14║坤一色，鐵龍轉見威猛，石虎重增挺特，宛然一段風
J37nB401_p0775b15║光，古今目前親切。浦峰看取分明，告報兩堂禪德，不
J37nB401_p0775b16║被前境相謾，關山了無阻隔，直下略自返觀，諸相一
J37nB401_p0775b17║齊勦絕，廓然腦後見腮，坐斷十方差別，凍得布袋和
J37nB401_p0775b18║尚撫掌呵呵太悅。且道他悅個甚麼？心生大歡喜，自
J37nB401_p0775b19║知當作佛。」
J37nB401_p0775b20║佛成道日，上堂。問：「世尊未睹明星時如何？」師云：「眉橫
J37nB401_p0775b21║眼上。」進云：「睹明星後如何？」師云：「眼橫眉下。」進云：「本來
J37nB401_p0775b22║者一著，了了太分明，為甚麼卻有悟不悟？」師云：「只為
J37nB401_p0775b23║太分明。」乃云：「頂門具眼，千聖無以等階；腦後見腮，十
J37nB401_p0775b24║方從此坐斷。堂堂無回互，一一絕羅籠，今日浦峰不
J37nB401_p0775b25║惜眉毛，普為諸人點破。」驀豎拄杖，云：「向者裏透脫得
J37nB401_p0775b26║去，正好不向佛求、不向法求、不向僧求，人人本有、個
J37nB401_p0775b27║個圓成，蠢動舍靈悉皆具足。豈不見？釋迦老子初出
J37nB401_p0775b28║母胎，指天指地，便道：『唯吾獨尊。』八字打開，早已分付
J37nB401_p0775b29║了也。復向雪山睹明星，嘆：『奇哉！』又是一番漏逗。若是
J37nB401_p0775b30║個出群漢，一眼覷透，便見玉轉珠回處壁立萬仞、壁
J37nB401_p0775c01║立萬仞處玉轉珠回，可以拈兔角杖攪長河為酥酪、
J37nB401_p0775c02║用龜毛拂變大地作黃金，豈待後來四十九年、三百
J37nB401_p0775c03║餘會，重重入泥入水，堪作甚麼？雖然如是，現前若有
J37nB401_p0775c04║羅籠不住、呼喚不回的，向未鳴鐘鼓之際、未出方▆
J37nB401_p0775c05║之先撩起便行，山僧合掌讚嘆不及。何故？寒山逢拾
J37nB401_p0775c06║得，轉笑轉相親。」
J37nB401_p0775c07║元霄，上堂。問：「梅花開雪裏，臘去復春來，如何是不涉
J37nB401_p0775c08║新舊句？」師云：「年年此日，歲歲今朝。」進云：「有意氣時添
J37nB401_p0775c09║意氣，不風流處也風流。」師云：「向甚處添得許多光彩
J37nB401_p0775c10║來？」乃云：「今霄共賞太平年，露柱燈籠盡快然，盡力若
J37nB401_p0775c11║能挑撥轉，光明滿眼照無邊。且道：那裏是挑撥處？莫
J37nB401_p0775c12║不是三世諸佛說下一大藏教、歷代祖師說心說性、
J37nB401_p0775c13║論事論理是挑撥處麼？料掉沒交涉。莫不是臨濟行
J37nB401_p0775c14║棒行喝、雲門說露說普、曹洞立君立臣、溈仰分體分
J37nB401_p0775c15║用、法眼指物指心是挑撥處麼？料掉沒交涉。莫不是
J37nB401_p0775c16║諸人日用尋常中穿衣喫飯、屙屎放尿、運轉施為是
J37nB401_p0775c17║挑撥處麼？料掉沒交涉。莫不是今日監寺營齋，普請
J37nB401_p0775c18║諸人著衣持缽、三匙五觀是挑撥處麼？料掉沒交涉。
J37nB401_p0775c19║既總沒交涉，作麼生是挑撥處？」以拄杖指云：「我見燈
J37nB401_p0775c20║明佛，本光瑞如此。」
J37nB401_p0775c21║解制，上堂。問：「把斷要津，不通凡聖；解開布袋，一任縱
J37nB401_p0775c22║橫。把住解開即不問，超宗越格事如何？」師云：「自有▆
J37nB401_p0775c23║群作略。」進云：「三祗鍊就金剛種，一旦新開般若花，且
J37nB401_p0775c24║道作用在甚麼處？」師云：「拄杖橫肩不顧人。」進云：「驊騮
J37nB401_p0775c25║不待窺鞭影，快俊追風過九逵。」師云：「猶未唧溜在。」乃
J37nB401_p0775c26║云：「九旬盡地為牢，個個在裏許東涌西沒、左轉右旋，
J37nB401_p0775c27║任性逍遙，優游自在，只得千差坐斷，分明一體同然，
J37nB401_p0775c28║有甚麼結？有甚麼解？若解丹霄獨步，何防宇宙橫身？
J37nB401_p0775c29║且出門慶賞一句作麼生道？芒鞋腳底龍蛇活，拄杖
J37nB401_p0775c30║頭邊日月懸。」
J37nB401_p0776a01║住澧州七星山菩提禪院
J37nB401_p0776a02║上堂。僧問：「一天光影重重見，照徹山河萬象全。如何
J37nB401_p0776a03║是七星境？」師云：「蒼松夾曉嶂，瀑布挂寒嚴。」進云：「如何
J37nB401_p0776a04║是境中人？」師云：「掃雲開曲徑，掬水入深溪。」進云：「人境
J37nB401_p0776a05║俱蒙師指示，常陽一著事如何？」師云：「眼上眉毛分八
J37nB401_p0776a06║字。」進云：「觸目無非向上機。」師云：「森羅萬象絕疏親。」乃
J37nB401_p0776a07║云：「靈光獨耀，迥脫根塵，離相離名，蓋天蓋地。既然內
J37nB401_p0776a08║絕淆訛，要且外無點翳，無一物不彰大用，無一法不
J37nB401_p0776a09║顯真乘，了了更無回互，堂堂覿面相呈。今朝四眾強
J37nB401_p0776a10║請山僧登曲彔木床，未免當陽指出。」乃豎拂子，云：「屋
J37nB401_p0776a11║後青山疊疊，門前綠水澄澄，左看竹影參差，右聽松
J37nB401_p0776a12║聲歷落，總是山僧拈來拂子頭上，七縱八橫，無同無
J37nB401_p0776a13║異。然雖如是，且超聲越色一句作麼生道？萬仞巖前
J37nB401_p0776a14║能撤手，千峰頂上現全身。」
J37nB401_p0776a15║住沅州明山太和禪院
J37nB401_p0776a16║上堂。僧問：「塞卻鼻孔，坐斷舌頭，作麼生出氣？」師云：「頂
J37nB401_p0776a17║門上七縱八橫。」進云：「取用時如何？」師云：「腳跟下玉轉
J37nB401_p0776a18║珠回。」僧便禮拜，師乃云：「芷水年年綠，明山歲歲青，廓
J37nB401_p0776a19║然空劫外，何處有遷更？如是，則知天地同根，萬物一
J37nB401_p0776a20║體，凡聖一源，古今一道，人人壁立萬仞，個個常光現
J37nB401_p0776a21║前，不假修為，本來成現。雖然如是，即今椎鐘擂鼓，四
J37nB401_p0776a22║眾雲臻，虎驟龍驤，當機𨁝跳，還有空劫已前消息也
J37nB401_p0776a23║無？」良久，云：「但見落花隨水去，不知流出洞中春。」
J37nB401_p0776a24║上堂。一僧纔出，師云：「止止不須說，我法妙難思。」僧拂
J37nB401_p0776a25║坐具，師便喝，僧亦喝，師便打。又一僧出云：「某甲禮拜
J37nB401_p0776a26║是？不禮拜是？」師拈棒云：「山僧打即是？不打即是？」僧退
J37nB401_p0776a27║後三步，進前三步，師云：「不是，不是。」乃云：「今朝衲子當
J37nB401_p0776a28║機，一味棒喝齊施，不是強生枝節，要人翻轉面皮。眾
J37nB401_p0776a29║中還有翻轉者麼？如無，且看木上座自翻轉去也。」擲
J37nB401_p0776a30║拄杖，下座。
J37nB401_p0776b01║為道徹胡居士披剃，上堂。「瞿曇昔日棄皇宮，道徹今
J37nB401_p0776b02║朝辭俗業，時節古今雖不同，轉身要且路無別。大眾！
J37nB401_p0776b03║還識轉身路也麼？」卓拄杖，云：「入此大解脫門，遊此大
J37nB401_p0776b04║莊嚴路，目前萬別千差，直下一刀兩段，更無遮欄，更
J37nB401_p0776b05║無回互，如杲日麗天，似明鏡當臺，羅籠不肯住，呼喚
J37nB401_p0776b06║不回頭，直向千聖叢中下腳，孤峰頂上橫眠，何必七
J37nB401_p0776b07║日斂念，相見別峰，樓閣門開，方參慈氏？如是氣宇，堪
J37nB401_p0776b08║出三界之家，堪報四重之恩。雖然如是，且諸佛道場、
J37nB401_p0776b09║祖師門下畢竟作麼生行履？」喝一喝，云：「將此身心奉
J37nB401_p0776b10║塵剎，是則名為報佛恩。」
J37nB401_p0776b11║示眾
J37nB401_p0776b12║師云：「諸人若欲究本窮源，只須識取自心，不可受一
J37nB401_p0776b13║切諸境所惑，一動一靜處、尋常作用處，截斷人我，脫
J37nB401_p0776b14║去是非。凡遇順逆境緣，此心寂然靈然，不變不動，猶
J37nB401_p0776b15║若虛空，一切時中心不間斷。若能如是，即塵勞而得
J37nB401_p0776b16║解脫，即煩惱以證菩提。不見石頭和尚一日問龐居
J37nB401_p0776b17║士曰：『子自見老僧以來，日用事作麼生？』士以偈荅曰：
J37nB401_p0776b18║『日用事無別，唯吾自偶諧。頭頭非取捨，處處沒張乖。
J37nB401_p0776b19║朱紫誰為號？丘山絕點埃。神通并妙用，運水及搬柴。』
J37nB401_p0776b20║頭乃然之。敢問諸人：浦峰者裏日日搬柴運水，動轉
J37nB401_p0776b21║施為，且道是神通妙用？不是神通妙用？若道是神通
J37nB401_p0776b22║妙用，正是頭上安頭；若道不是神通妙用，又是斬頭
J37nB401_p0776b23║覓活。試定當看。若定當得，可以彈指收功，剎那證聖；
J37nB401_p0776b24║其或未然，萬古碧潭空界月，再三撈摝始應知。」
J37nB401_p0776b25║示眾。云：「春生夏長，秋收冬藏，四時遷改，萬彙無常。」驀
J37nB401_p0776b26║呈拄杖，云：「惟有我木上座卻甚奇特，迥出無遷無改
J37nB401_p0776b27║之外，不墮萬彙無常之中，終日淨裸裸、沒可把，赤條
J37nB401_p0776b28║條、無回互，顯大妙用、發大神通，或縱、或奪，或抬、或搦，
J37nB401_p0776b29║有時教伊揚眉瞬目、有時不教伊揚眉瞬目，有時教
J37nB401_p0776b30║伊揚眉瞬目是、有時教伊揚眉瞬目不是。汝等諸人
J37nB401_p0776c01║還識得麼？若識得，超生死於剎那、轉玄機於當下，妙
J37nB401_p0776c02║體無私、圓光匪外，山河大地獨露真常、埜水雲林宣
J37nB401_p0776c03║明妙法，塵塵剎剎齊歸顧盻之中、物物頭頭盡入智
J37nB401_p0776c04║鑑之內，佛佛祖祖安有不從此契證者哉？大眾！拄杖
J37nB401_p0776c05║子恁麼竭力告報，汝等還委悉麼？」驀豎拄杖，云：「能為
J37nB401_p0776c06║萬象主，不逐四時凋。」喝一喝，拽拄杖歸方丈。
J37nB401_p0776c07║示眾。云：「八字打開一著奇，回光自照緊參疑，勿隨愛
J37nB401_p0776c08║欲渣滓轉，休逐攀緣妄境馳。善惡兩頭都泯絕，尋常
J37nB401_p0776c09║一念莫遷移，忙閒惺覺通歸體，動靜虛靈總是伊。是
J37nB401_p0776c10║聖是凡情坐斷，無人無我意堪持，廓然拶著泥團破，
J37nB401_p0776c11║便見娘生舊面皮。物物現成真妙用，頭頭如是白天
J37nB401_p0776c12║機，了明向上玄中旨，始信山僧不惜眉。」
J37nB401_p0776c13║除夕，示眾。云：「流光一度奄然過，保任泥牛事若何？性
J37nB401_p0776c14║海深澄應自徹，心珠無垢不須磨。樹鳴鳥語穿崖谷，
J37nB401_p0776c15║花吐春風燦薜蘿。耳目洞超聲色外，但饒舌處總禪
J37nB401_p0776c16║那。」
J37nB401_p0776c17║眾乞開示。師云：「釋迦老子唯以一大事因緣故出現
J37nB401_p0776c18║於世，欲令一切眾生開佛知見、示佛知見、悟佛知見、
J37nB401_p0776c19║入佛知見，且作麼生是佛之知見？作麼生開示？作麼
J37nB401_p0776c20║生悟入？」驀拈拄杖云：「唯此一事實，餘二則非真。大眾！
J37nB401_p0776c21║若向者裏見得真、知得的，步步腳踏實地，心心契證
J37nB401_p0776c22║真常，頭頭顯至真之妙諦，物物明般若之玄機，可謂
J37nB401_p0776c23║明通正法眼，遍界轉光輝。只為無始劫來習氣深厚，
J37nB401_p0776c24║故有迷悟差殊、聖凡不等，迷者一向逐外馳求，認假
J37nB401_p0776c25║迷真，妄分他境，隨境生情，發邪亂知見，翳於覺心，立
J37nB401_p0776c26║幻化色身，謬為他法，所以智隔體殊，汩沒塵寰流浪，
J37nB401_p0776c27║種種之苦無有了期，遂爾做個忘家失業之子，甘受
J37nB401_p0776c28║伶俜辛苦。若具大根器、秉大信力，纔聞舉著便達本
J37nB401_p0776c29║源，觀三世平等、一道清虛，不涉階級即證真常，不厭
J37nB401_p0776c30║塵勞、不取寂滅，無凡可捨、無聖可求，此則各為頓悟
J37nB401_p0777a01║之門。近來負缽擔囊、登山涉水，或見一個半個善知
J37nB401_p0777a02║識，不肯勵志，久受鉗鎚，做來做去，多生疲懈，退失初
J37nB401_p0777a03║心，返說禪道，無有靈驗。所以先德云：『佛法無多子，久
J37nB401_p0777a04║長難得人。』山僧向來每每與汝等盤桓，必要諸人發
J37nB401_p0777a05║明此段大事，秉般若慧劍，斬斷妄識之絲纏，具頂門
J37nB401_p0777a06║正眼，入解脫無礙之知見，人人鼻孔遼天，個個腳跟
J37nB401_p0777a07║點地，隨方如龍得水，在處似虎靠山，任運縱橫，無拘
J37nB401_p0777a08║無繫，始是得大安樂，得大自在也。若是機思遲鈍，正
J37nB401_p0777a09║好將本參話頭貼在眉尖上，疑之又疑。此疑不是別
J37nB401_p0777a10║尋修習，即在日用中穿衣喫飯處、屙屎放尿處、動靜
J37nB401_p0777a11║忙閒處、坐臥經行處、掉頭舉足處、聞聲見色處，回光
J37nB401_p0777a12║自照，時刻不放，日益日新，打成一片，通身遍身是個
J37nB401_p0777a13║疑情，志泯心灰，前後際斷，人法雙忘，忽地漆桶掀翻，
J37nB401_p0777a14║豁開正眼，始知日是金烏，月是玉兔，秤鎚原是鐵鑄，
J37nB401_p0777a15║磚瓦本是泥成，原來與佛祖同一知見，共一鼻孔出
J37nB401_p0777a16║氣，同一真實受用，無二無別。到者裏說個如來，欲令
J37nB401_p0777a17║眾生入佛知見，祖師西來直指單傳，早是曲了也。山
J37nB401_p0777a18║僧今日傾心吐膽，據實論量，汝等諸人當思韶光易
J37nB401_p0777a19║邁，歲月如流，大事未明，寸陰可惜，急發大志，高出人
J37nB401_p0777a20║一頭地可也。惟望辦取，各宜珍重。」
J37nB401_p0777a21║頌古
J37nB401_p0777a22║文殊白槌
J37nB401_p0777a23║據令威嚴下一槌，銀河斗柄面南移，人天百萬齊傾
J37nB401_p0777a24║耳，誰薦鋒鋩未露時。
J37nB401_p0777a25║五通仙人
J37nB401_p0777a26║將那一通發問機，就身打劫便酬伊，當時不負婆心
J37nB401_p0777a27║旨，玉轉珠回透錦衣。
J37nB401_p0777a28║外道問佛
J37nB401_p0777a29║機輪纔撥轉，言外知歸意。雲散頂門開，虛空撲落地。
J37nB401_p0777a30║馬窺鞭影去還收，千里追風得自由。
J37nB401_p0777b01║世尊拈花
J37nB401_p0777b02║一枝拈出露全機，笑破頭陀鐵面皮，底事西天曾揭
J37nB401_p0777b03║露，至今東土起光輝。光輝起，獨振佳聲世莫比，正法
J37nB401_p0777b04║眼藏瞎驢邊，殃累兒孫冤入髓。
J37nB401_p0777b05║調達謗佛
J37nB401_p0777b06║須知地獄與天堂，覿面拈來古佛場，若道三禪垂妙
J37nB401_p0777b07║手，髑髏穿盡眼生光。
J37nB401_p0777b08║世尊三喚栴檀像
J37nB401_p0777b09║千百億身只一身，呼來應去太分明，個中若擬纖毫
J37nB401_p0777b10║子，平地迢迢隔萬程。
J37nB401_p0777b11║善財採藥
J37nB401_p0777b12║明明遍界絕纖塵，藥草高低一樣春，好是善財不錯
J37nB401_p0777b13║過，拈來覿面便翻身。
J37nB401_p0777b14║賓頭盧尊者
J37nB401_p0777b15║正令全提元不昧，雙眉策起一機酬，復從阿耨達池
J37nB401_p0777b16║出，源遠流長澤九洲。
J37nB401_p0777b17║七賢聖女
J37nB401_p0777b18║聖女指屍皆悉悟，天人帝釋齊圍護，七珍羅列應時
J37nB401_p0777b19║生，動地雨花無有數。七賢女，天帝釋，明明指出不應
J37nB401_p0777b20║谷，無陰陽地無根樹。一毛頭上翻筋斗，一一毛頭皆
J37nB401_p0777b21║顯露。
J37nB401_p0777b22║維摩示疾
J37nB401_p0777b23║不病病中以熱謾，默然不語更無端，法門不二憑誰
J37nB401_p0777b24║入，鐵額銅頭到此難。難不難，家家有路透長安，幾片
J37nB401_p0777b25║白雲風捲盡，一輪明月上高巒。
J37nB401_p0777b26║經題[米-木+八]字
J37nB401_p0777b27║莫將以八亂分析，海藏無窮只一滴，非是唐言非梵
J37nB401_p0777b28║語，摩訶般若波羅蜜。
J37nB401_p0777b29║七處徵心
J37nB401_p0777b30║雷音海口鼓波瀾，七處重徵作話端，逼拶阿難無一
J37nB401_p0777c01║物，依然北斗面南看。
J37nB401_p0777c02║善慧大士講經
J37nB401_p0777c03║大士講經一句收，不拘文字義全周，當時不遇誌公
J37nB401_p0777c04║老，一段香風逐水流。
J37nB401_p0777c05║大士見武帝不起
J37nB401_p0777c06║法地安然不動移，端身正坐恰相宜，大梁扶起真天
J37nB401_p0777c07║子，共證如來向上機。
J37nB401_p0777c08║若識佛去處，秪者語聲是
J37nB401_p0777c09║堂堂一大士，錯向語聲委，是個上大人，自然可知禮。
J37nB401_p0777c10║阿難持缽
J37nB401_p0777c11║從前佛佛授威儀，覿面難藏向上機，珍重阿難持缽
J37nB401_p0777c12║去，家風千古為人施。
J37nB401_p0777c13║倒卻門前剎竿著
J37nB401_p0777c14║迦葉門前倒剎竿，阿難肘後便承當，而今莫問當時
J37nB401_p0777c15║事，口出靈機不覆藏。
J37nB401_p0777c16║廓然無聖
J37nB401_p0777c17║者段真風匝地奇，佛心天子未曾虧，舌頭裂破生荊
J37nB401_p0777c18║棘，報道大唐識者稀。
J37nB401_p0777c19║六祖
J37nB401_p0777c20║數百僧中出一頭，三更月下獨南遊，而今一派曹溪
J37nB401_p0777c21║水，到處源源接上流。
J37nB401_p0777c22║風旛話
J37nB401_p0777c23║非是風旛非自心，端然見處長精神，撥開雲霧乾坤
J37nB401_p0777c24║別，鐵樹花開朵朵春。
J37nB401_p0777c25║達磨直指人心見性成佛
J37nB401_p0777c26║信手拈來不是塵，呼為直指早疏親，祖師一段真消
J37nB401_p0777c27║息，萬象之中歷歷明。明歷歷，不用將心向外覓，但能
J37nB401_p0777c28║毫髮不干懷，清風匝地有何極。
J37nB401_p0777c29║牛頭懶融
J37nB401_p0777c30║獨向空山寄此身，白雲深鎖翠無塵，自從埜老來菴
J37nB401_p0778a01║後，百鳥啣花沒處尋。
J37nB401_p0778a02║磨磚作鏡
J37nB401_p0778a03║磨磚作鏡有來由，忽地光生照不休，殃及馬師胡亂
J37nB401_p0778a04║後，安邦定國治春秋。先行不到處，徒勞坐禪求佛；末
J37nB401_p0778a05║後太過處，不踏凡聖兩頭。咦！大方獨步縱橫由，四海
J37nB401_p0778a06║魚龍一線收，傳家盛世莫儔，至今千古為淵流。
J37nB401_p0778a07║即心即佛
J37nB401_p0778a08║活鱍明珠，輝天耀地，不動身形，萬緣應備。
J37nB401_p0778a09║非心非佛
J37nB401_p0778a10║垢盡塵空，古鏡玲瓏，鐵鞭擊碎，誰照影中。
J37nB401_p0778a11║馬師不安
J37nB401_p0778a12║高臥猊床伸兩足，如如浩浩渾無物，卒然院主問安
J37nB401_p0778a13║時，日面佛兮月面佛。
J37nB401_p0778a14║丹霞燒木佛
J37nB401_p0778a15║匝地風生花雨飄，寒將木佛當柴燒，眼睛動處全機
J37nB401_p0778a16║喪，落盡眉鬚果自招。
J37nB401_p0778a17║天台智者大士悟法華三昧
J37nB401_p0778a18║儼然一會寶靈峰，釋梵諸天繞大雄，獅子嚬呻金色
J37nB401_p0778a19║內，象王回顧玉毫中。座土香雲生拂拂，眉間瑞相現
J37nB401_p0778a20║重重，好是天台眼界闊，人天百萬總包容。
J37nB401_p0778a21║破灶和尚
J37nB401_p0778a22║多年冷灶變初爻，禍福無因果自招，好是杖頭來擊
J37nB401_p0778a23║碎，至今古廟不生妖。
J37nB401_p0778a24║三日耳聾
J37nB401_p0778a25║喝下驚天震地雷，銀山鐵壁一時開，耳聾三日猶閒
J37nB401_p0778a26║得，殃累兒孫吐舌來。
J37nB401_p0778a27║全機大用不虛傳，挂拂遭呵豈偶然？金鎖玉關掣斷
J37nB401_p0778a28║後，巍巍獨坐大雄山。
J37nB401_p0778a29║百丈捲席
J37nB401_p0778a30║出窟金毛奪父機，箭鋒相拄見臨時，傾然掣電雷▆
J37nB401_p0778b01║卷，秪得丹霄獨步歸。
J37nB401_p0778b02║女子哭上法堂
J37nB401_p0778b03║爺娘俱喪，家堂冷落。哭向師前，討個巴著。一坑埋卻
J37nB401_p0778b04║始為親，免得時人亂十度。
J37nB401_p0778b05║南泉斬貓
J37nB401_p0778b06║刀下貓兒濺血紅，徹聲痛快又悲風，草鞋翻出衝天
J37nB401_p0778b07║志，千古流傳正眼通。
J37nB401_p0778b08║犀牛扇子
J37nB401_p0778b09║元來問著索還牛，鼻孔金繩未解收，呼喚當時牛應
J37nB401_p0778b10║諾，擎頭戴角始風流。
J37nB401_p0778b11║忠邑獼猴
J37nB401_p0778b12║老大宗師出一頭，問伊見性喻獼猴，當時一摑惺惺
J37nB401_p0778b13║著，始信渠儂得自由。
J37nB401_p0778b14║魯祖面壁
J37nB401_p0778b15║池陽面壁止兒啼，剔起眉毛幾個知，若是瞥然真上
J37nB401_p0778b16║士，三千里外詠而歸。
J37nB401_p0778b17║金牛作飯
J37nB401_p0778b18║自吹自詠風光遠，兩手持來德不孤。非是因齋成慶
J37nB401_p0778b19║讚，大都屈曲為渠殊。若是個中靈利漢，機先早已見
J37nB401_p0778b20║親疏。
J37nB401_p0778b21║龐居士無生話
J37nB401_p0778b22║不婚不嫁一家親，鼻孔團圞搭上唇，劫外風光閒話
J37nB401_p0778b23║會，春生碓觜吐花新。
J37nB401_p0778b24║藥山坐次
J37nB401_p0778b25║廓然默契本無為，千聖難將正眼窺，奈是石頭憐子
J37nB401_p0778b26║切，叮嚀句句是玄機。
J37nB401_p0778b27║藥山看經
J37nB401_p0778b28║牛皮看破大玲瓏，無義無文徹底通，碧眼眉端遮不
J37nB401_p0778b29║住，唐言梵語見心宗。
J37nB401_p0778b30║不是心，不是佛，不是物
J37nB401_p0778c01║大地山河無價珍，癡頑不識草中行，廓然一段真消
J37nB401_p0778c02║息，付與無心閒道人。
J37nB401_p0778c03║三世諸佛不知有，狸奴白牯卻知有
J37nB401_p0778c04║三世諸佛不知有，寥寥寂寂無窠臼，眼光爍破太虛
J37nB401_p0778c05║空，一一面南看北斗。狸奴白牯卻知有，善能拈棒打
J37nB401_p0778c06║顛狗，與伊立地換皮毛，張牙露爪解哮吼。
J37nB401_p0778c07║平常心是道
J37nB401_p0778c08║勸君不用別思量，處處分明是道場，廓然虛空無向
J37nB401_p0778c09║背，春來依舊百花香。
J37nB401_p0778c10║臨濟與普化赴齋
J37nB401_p0778c11║二龍海底問明珠，腳去拳來勢自殊，好手手中呈好
J37nB401_p0778c12║手，鋒鋩不犯世間無。
J37nB401_p0778c13║雙獅會遇意非輕，把手毘盧頂上行，踢倒飯床誰委
J37nB401_p0778c14║悉？落花啼鳥一般春。
J37nB401_p0778c15║趙州探水
J37nB401_p0778c16║趙州探水怪施為，平地生波不溼衣，拄杖靠來清徹
J37nB401_p0778c17║底，滄溟深處少人知。
J37nB401_p0778c18║有無佛性
J37nB401_p0778c19║坐斷兩頭個獨尊，銀山鐵壁碎如塵，端然正眼堂堂
J37nB401_p0778c20║鑑，霄漢群星拱北辰。
J37nB401_p0778c21║婆子偷筍
J37nB401_p0778c22║草賊侵邊惡氣生，烽煙寒路斷人行，安寧幸有將軍
J37nB401_p0778c23║箭，勒馬歸鞭賀太平。
J37nB401_p0778c24║歸宗斬蛇
J37nB401_p0778c25║歸宗作用沒人情，特地斬蛇接上根，頗奈傍觀不展
J37nB401_p0778c26║眼，至今有理不能伸。
J37nB401_p0778c27║尊布衲浴佛
J37nB401_p0778c28║香湯灌沐紫金軀，引得東風爛熳吹，無限春光收不
J37nB401_p0778c29║住，和煙搭在柳梢絲。
J37nB401_p0778c30║大顛因文公問：「如何是佛？」師曰：「看。」
J37nB401_p0779a01║打開八字路堂堂，難畫難描又久長。任運縱橫元不
J37nB401_p0779a02║昧，分明千億絕囊藏。囊藏絕，甚奇特，何必釋迦又彌
J37nB401_p0779a03║勒。
J37nB401_p0779a04║長髭禪師
J37nB401_p0779a05║長髭未向嶺南還，功德圓成眼豁然，好是石頭重點
J37nB401_p0779a06║破，紅爐始見雪花鮮。
J37nB401_p0779a07║臨濟四喝
J37nB401_p0779a08║一喝金剛寶劍分，寒光凜凜耀乾坤，全機正令無回
J37nB401_p0779a09║互，擬議傷鋒喪膽魂。
J37nB401_p0779a10║一喝金毛踞地時，爪牙鋒利露全威，千妖百怪盡藏
J37nB401_p0779a11║去，縱是文殊不敢窺。
J37nB401_p0779a12║一喝探竿影草時，淺深真偽盡皆知，縱橫妙展龍蛇
J37nB401_p0779a13║定，腦後抽釘拔楔奇。
J37nB401_p0779a14║當陽一喝震如雷，聞者曾教吐舌回，不但家聲千古
J37nB401_p0779a15║重，門風代代向人開。
J37nB401_p0779a16║汾陽十智同真
J37nB401_p0779a17║長空雲散廓無依，皎皎孤輪燦碧輝，分鑑五湖收不
J37nB401_p0779a18║住，團團搭在珊瑚枝。
J37nB401_p0779a19║藥山折腳鐺
J37nB401_p0779a20║父子相投意味賒，不從別處轉周遮，善能提挈處伸
J37nB401_p0779a21║手，千古風流出當家。
J37nB401_p0779a22║台山婆子
J37nB401_p0779a23║坦然古路上台山，婆賣便宜指客還，卻被趙州來勘
J37nB401_p0779a24║破，為人走出者重關。
J37nB401_p0779a25║七斤布衫
J37nB401_p0779a26║正眼秪從一線窺，七斤衫不爽毫釐，宛然錦繡隨時
J37nB401_p0779a27║著，未劄金鍼信手提。袖拂山河成一體，襟藏日月照
J37nB401_p0779a28║雙眉，而今挂在虛空外，暑往寒來渾不知。
J37nB401_p0779a29║汾陽三訣
J37nB401_p0779a30║第一訣，聖凡情絕，出匣吹毛，倚天照雪。
J37nB401_p0779b01║第二訣，弘機辯哲，一等垂慈，斬釘削鐵。
J37nB401_p0779b02║第三訣：口無兩舌，萬里雲收，青天皎月。
J37nB401_p0779b03║牧牛頌
J37nB401_p0779b04║撥草尋牛
J37nB401_p0779b05║撥草瞻風覓舊蹤，不知南北與西東，牧童擬在溪山
J37nB401_p0779b06║處，踏盡溪山幾翠峰。
J37nB401_p0779b07║驀然見跡
J37nB401_p0779b08║徐步追蹤意氣均，一山已過一山春，碧巖雲斷青眉
J37nB401_p0779b09║展，宛爾霜蹄特地新。
J37nB401_p0779b10║捕步見牛
J37nB401_p0779b11║靈蹤親見興悠長，舉著分明妙體彰，始得東風呈花
J37nB401_p0779b12║面，腳頭腳底露堂堂。
J37nB401_p0779b13║得牛貫鼻
J37nB401_p0779b14║計窮力極始相逢，捉住天然一竅中，鼻孔扭來繩索
J37nB401_p0779b15║貫，顛拈倒弄活如龍。
J37nB401_p0779b16║牧護調馴
J37nB401_p0779b17║鼻頭拴著任牽拏，牧護山童得意賒，不令東西兩岸
J37nB401_p0779b18║觸，洞天深處飽煙霞。
J37nB401_p0779b19║騎牛歸家
J37nB401_p0779b20║牧童牛背把鞭揚，拽轉回頭笑一場，鐵笛橫吹搖海
J37nB401_p0779b21║嶽，歸家芳草自天香。
J37nB401_p0779b22║忘牛存人
J37nB401_p0779b23║全身赤灑任優游，直把鞭繩解放收，踏破蒼苔心境
J37nB401_p0779b24║沒，惟留明月照高秋。
J37nB401_p0779b25║人牛雙忘
J37nB401_p0779b26║頓盡人牛不見蹤，光含宇宙太虛空，就中一點真消
J37nB401_p0779b27║息，任運縱橫絕繫籠。
J37nB401_p0779b28║返本還源
J37nB401_p0779b29║幾經風雨幾經秋，堪笑騎牛更覓牛，舉似作家同照
J37nB401_p0779b30║用，烏藤倒拄牧歌休。
J37nB401_p0779c01║入廛垂手
J37nB401_p0779c02║拖泥拽水自迢遙，總為人間債未消，戴角擎頭張劫
J37nB401_p0779c03║外，春暉萬里足豐饒。
J37nB401_p0779c04║四威儀
J37nB401_p0779c05║山中行，縱橫驀直坦然平，擬若就中剛舉步，萬里雲
J37nB401_p0779c06║從足下生。
J37nB401_p0779c07║山中住，壁立萬仞無回互，世界三千足底藏，不用個
J37nB401_p0779c08║中涉寸步。
J37nB401_p0779c09║山中坐，玲瓏四壁不知破，明月清風任往來，室間幾
J37nB401_p0779c10║見煙霞播。
J37nB401_p0779c11║山中臥，坦然大地為床座，雲作幕兮月作鉤，閒眠不
J37nB401_p0779c12║管春秋過。
J37nB401_p0779c13║法派
J37nB401_p0779c14║性海圓澄寂，明心悟本宗。真如紹佛印，道證永弘通。
J37nB401_p0779c15║聯芳
J37nB401_p0779c16║付法柱海棟禪人
J37nB401_p0779c17║西來一脈胤攸綿，付與兒曹意未偏，不但門庭開正
J37nB401_p0779c18║眼，聯芳代代祖燈傳。
J37nB401_p0779c19║付止岸海慈禪人
J37nB401_p0779c20║濟北宗風萬古輝，從茲觸碎更無疑，金剛王劍親分
J37nB401_p0779c21║付，殺活全提任爾為。
J37nB401_p0779c22║法語
J37nB401_p0779c23║示淨朗禪人
J37nB401_p0779c24║颯颯金風遍埜，滿耳秋聲；杲杲紅日麗天，滿眼秋色。
J37nB401_p0779c25║頭頭顯個中消息，物物明象外玄機，說甚麼麻三斤、
J37nB401_p0779c26║乾屎橛、庭前柏樹子杖、林山下竹筋鞭？爾等本有包
J37nB401_p0779c27║括虛空之心量、吞吐日月之經綸，直下猛著精彩，橫
J37nB401_p0779c28║按倚天長劍，動靜忙閒更不擬議，忽然頂門拶破，兩
J37nB401_p0779c29║眼大開，始見衣珠朗瑩，得大自在，任運逍遙，更無滯
J37nB401_p0779c30║礙也。勉之。
J37nB401_p0780a01║示淨參禪人
J37nB401_p0780a02║者著子，在聖不增，處凡不減，一見一聞，妙體圓光，匪
J37nB401_p0780a03║內匪外。古德云：「百千法門不離方寸，河沙妙德總在
J37nB401_p0780a04║心源。」汝若未會，可將本參話頭密密提撕，忽地冷灰
J37nB401_p0780a05║豆爆，原來見處聞處總不隔礙。偈曰：個中見處見非
J37nB401_p0780a06║見，就裏聞聲聞不聞。隨處見聞無別物，明明獨露法
J37nB401_p0780a07║王身。
J37nB401_p0780a08║示止岸禪人
J37nB401_p0780a09║即心即佛，無容擬議絲毫；非心非佛，不用別處尋討。
J37nB401_p0780a10║直饒討得，也是依他作解，尋常日用，舉動施為，無不
J37nB401_p0780a11║承此恩力，無不秉此威光。唯在一念不生，前後際斷，
J37nB401_p0780a12║不落情識意想，超出知解見聞，迥然透脫，惟一清虛，
J37nB401_p0780a13║則通身無影相，遍界不曾藏，頭頭法法，大用現前，拈
J37nB401_p0780a14║一莖草現丈六金身，將丈六金身現一莖草上。爾輩
J37nB401_p0780a15║隨吾杖頭有年，急須勵志操履，學識不群，見地明敏，
J37nB401_p0780a16║養得如獃如癡，證入文殊、普賢大人境界，只待霜露
J37nB401_p0780a17║果熟，方提持向上一著，紹續祖風，規繩後學，從自己
J37nB401_p0780a18║胸中流出，蓋天蓋地，受用豈有窮極耶？勉旃。
J37nB401_p0780a19║示大徹胡居士
J37nB401_p0780a20║佛祖出世，特為此段大事因緣，欲令人人回光自照，
J37nB401_p0780a21║直下大悟大徹，剋證本源自性法身。今上人者，號曰
J37nB401_p0780a22║大徹。蓋大者，法身浩大，充滿法界，應遍恒沙佛國；徹
J37nB401_p0780a23║者，智鑑照徹，頭頭上顯，物物上明，隨處作主，遇緣即
J37nB401_p0780a24║宗，縱橫妙用，一概無私。向者裏識得大徹之旨，說甚
J37nB401_p0780a25║麼在家出家、分別同異哉？所謂百千法門、無量妙義，
J37nB401_p0780a26║惟在一毛頭上識得根源。若識得一毛頭上根源，便
J37nB401_p0780a27║是步步踏著實地，頭頭顯露真常，可以與維摩居士
J37nB401_p0780a28║共一鼻孔出氣。但居士一片誠念護持山埜，予豈不
J37nB401_p0780a29║以直心相酬？八字打開，無背無向，只要居士覿面承
J37nB401_p0780a30║當，薦得分明。其或未然，正好將個萬法歸一，一歸何
J37nB401_p0780b01║處？蘊在胸中，猶如一柄利劍相似，不容是非鋒起，纔
J37nB401_p0780b02║有起處，一劍斬斷。只將此個話頭疑著，疑來疑去，動
J37nB401_p0780b03║靜忙閒，打成一片，疑到那人忘情絕、志泯心灰，忽然
J37nB401_p0780b04║大夢覺來，始知者著弗從人得，本自固有家珍，方信
J37nB401_p0780b05║法身大也、智鑑徹也，覿體全彰，無藏無覆，觸著磕著，
J37nB401_p0780b06║總是神通妙用。到者裏，管教受用不盡，快活平生。
J37nB401_p0780b07║示我靜趙居士
J37nB401_p0780b08║一見一聞，更莫別尋。明明至道，歷歷天真。縱橫妙用，
J37nB401_p0780b09║無不現成。勤加精進，勿染貪嗔。諸緣截斷，體究無生。
J37nB401_p0780b10║其志愈固，其道愈親。閒忙動靜，一片純真。洞開正眼，
J37nB401_p0780b11║本自圓成。靈光獨耀，迥脫根塵。頭頭上顯，物物上明。
J37nB401_p0780b12║芬芳垂露，菊藥生雲。山搖翠色，鳥唱玄音。滿眼滿耳，
J37nB401_p0780b13║非色非聲。咄，高著眼，莫自謾。識得者些消息子，無邊
J37nB401_p0780b14║法界我為尊。
J37nB401_p0780b15║示雲棲胡居士
J37nB401_p0780b16║大道洞然，本無愚智，貴在自己腳跟立穩，行之不疑，
J37nB401_p0780b17║守之不易，如此日益日新，故曰：操則存，捨則亡耳。但
J37nB401_p0780b18║居士一段英銳夙熏智種，雖處塵緣，慕道心切，終不
J37nB401_p0780b19║被情雲愛水埋溺靈根，可謂就塵勞而作佛事，即煩
J37nB401_p0780b20║惱以證菩提。山埜所以只要居士更進一步，直下親
J37nB401_p0780b21║切，頂門具眼，勿外馳求，好向自己六根門頭內回光
J37nB401_p0780b22║洞照，一一究研精奧，時節到來，心花發燦，八面玲瓏，
J37nB401_p0780b23║始知黃花翠竹灼然意氣全彰，綠水青山悉是當人
J37nB401_p0780b24║受用，頭頭合道，物物皆真，觸目逢緣，總歸快樂。如斯
J37nB401_p0780b25║信得及，彌勒、釋迦盡在者裏，更無別法也。珍重。
J37nB401_p0780b26║示恒智文居士
J37nB401_p0780b27║學道之士，唯在竭志出大信力，知有向上一著，本真
J37nB401_p0780b28║妙圓，蕩然虛寂，從無始劫來，曾不間隔。至於日用二
J37nB401_p0780b29║六時中，舉動施為，全憑此大機要。若能直下透脫，不
J37nB401_p0780b30║與千聖同途，不其諸塵作對，唯是湛若虛空，凝然不
J37nB401_p0780c01║動，觀生死去來，如夢如幻，豈有彼我是非得失計較
J37nB401_p0780c02║耶？誠患信門不堅，腳跟不穩，不能徹證。直須當下超
J37nB401_p0780c03║脫意想情識，一念無為，萬緣截斷，胸中潔潔淨淨，蕩
J37nB401_p0780c04║然脫灑，隨處作主，遇緣即宗，物物頭頭，皆自天真妙
J37nB401_p0780c05║用，佛法世法，總成一片，獨耀堂堂，金剛正體，此乃解
J37nB401_p0780c06║脫截徑，即塵勞而入佛界矣。
J37nB401_p0780c07║示恒遠彭居士
J37nB401_p0780c08║熏風乍拂，梅雨初收，新荷開一池之綠，細雨拖兩岸
J37nB401_p0780c09║之青，山花鳥語一一顯露者個消息，不假文字語言
J37nB401_p0780c10║而自具足現成矣。我恒遠彭居士得大信力，更乞山
J37nB401_p0780c11║埜一言以勵精進之志。予曰：「此個法門本無言說相，
J37nB401_p0780c12║盡力吐不出個元字腳來，只如行到銀山鐵壁處作
J37nB401_p0780c13║麼生轉身？」聊拈一偈以進之：看取山雲水月情，人人
J37nB401_p0780c14║鼻直兩眉橫，還將兔角拈為杖，擊得虛空嚗嚗聲。
J37nB401_p0780c15║示唐居士
J37nB401_p0780c16║靈山拈花微笑，少室斷臂安心，無非直截提持，當人
J37nB401_p0780c17║本地風光，不假修證，不從人得，是凡是聖，無欠無餘，
J37nB401_p0780c18║或動或靜，皆承此個恩力，雖在日用間而不自覺也。
J37nB401_p0780c19║今居士夙因不忘，靈機不昧，初以念佛為業，信入有
J37nB401_p0780c20║年，後來浦峰乞授戒法，要明向上一事，果能腳跟穩
J37nB401_p0780c21║當，披衣自看，忽然看得衣珠朗瑩，始知拈花微笑、斷
J37nB401_p0780c22║臂安心猶是無事生事。何故？我從本已來成佛舊矣。
J37nB401_p0780c23║送別懶木禪友
J37nB401_p0780c24║頂門拶破一輪紅，機用超群迥不同，萬仞巖前垂隻
J37nB401_p0780c25║手，千峰頂上現全功。操持臨濟金剛劍，吞吐楊岐栗
J37nB401_p0780c26║棘蓬，任是銅頭鐵額者，收歸大冶爐韝中。
J37nB401_p0780c27║贈明山法柱上座
J37nB401_p0780c28║數載明山不露蹤，汝今高步水雲從，一莖楖栗親分
J37nB401_p0780c29║付，處處逢緣驗象龍。
J37nB401_p0780c30║示辯賢禪人
J37nB401_p0781a01║持戒東身非解脫，安禪斷妄總勞神，不如一念無為
J37nB401_p0781a02║去，始契西來祖意親。
J37nB401_p0781a03║示淨朗禪人
J37nB401_p0781a04║百草頭邊自豁然，明明獨露祖師禪，但能著眼腳跟
J37nB401_p0781a05║下，一段光明遍大千。
J37nB401_p0781a06║示悟一禪人
J37nB401_p0781a07║秪須悟一不須多，直下惺惺著意磨，有時磨破泥團
J37nB401_p0781a08║子，石人撫掌笑呵呵。
J37nB401_p0781a09║示佛照禪人
J37nB401_p0781a10║一輪杲日耀中天，照徹山河萬象全，直下恁麼開隻
J37nB401_p0781a11║眼，何人不與佛同肩？
J37nB401_p0781a12║贈石印禪人
J37nB401_p0781a13║玲瓏石印字無鉤，印破虛空笑點頭，珍重闍黎勤護
J37nB401_p0781a14║惜，當機拈出印同流。
J37nB401_p0781a15║送定白禪人
J37nB401_p0781a16║嵩山當絕頂，別是人間境，犬吠白雲端，猿啼青嶂嶺。
J37nB401_p0781a17║現成好公案，端的使人惺，索我草鞋錢，腳跟須立穩。
J37nB401_p0781a18║示鐵腳禪人
J37nB401_p0781a19║杖撥金鱗解轉頭，振鬚奮翼出淵流，有時躍入龍門
J37nB401_p0781a20║內，引得風雷鼓不休。
J37nB401_p0781a21║示朗然禪人
J37nB401_p0781a22║鼻祖西來意，洞然歷歷明，頂𩕳開正眼，柏子自青青。
J37nB401_p0781a23║示覺我禪人
J37nB401_p0781a24║覺我覺非我，非我覺誰人？我人俱不立，應用自天真。
J37nB401_p0781a25║示慧徹禪人
J37nB401_p0781a26║爾問山僧向上機，山僧問爾問來誰？就中識得誰來
J37nB401_p0781a27║問，夜放烏雞雪上飛。
J37nB401_p0781a28║示宗知禪人
J37nB401_p0781a29║案山疊疊綠蘿垂，花滿枝頭水滿溪，聞見現成元不
J37nB401_p0781a30║昧，何須合掌問禪機？
J37nB401_p0781b01║示含真符居士持金剛經
J37nB401_p0781b02║拶破口門舌廣長，無持持處即金剛，個中正念常相
J37nB401_p0781b03║續，莫學蒙童數墨行。
J37nB401_p0781b04║示默識符居士
J37nB401_p0781b05║指君父母未生時，面目儼然那欠虧，山是山兮水是
J37nB401_p0781b06║水，個中默識是為誰。
J37nB401_p0781b07║示恒潤化主鑄千僧鍋
J37nB401_p0781b08║浦峰苦行個頭陀，千口缽同一口鍋，只待鑄成時著
J37nB401_p0781b09║力，大開飯舖接禪和。
J37nB401_p0781b10║山居十一首
J37nB401_p0781b11║平常無事得閒饒，畢竟閒將甚處消？晚剔寒燈翻貝
J37nB401_p0781b12║葉，旦鋤曉日種青苗。千峰埜色入簾靜，一枕溪聲帶
J37nB401_p0781b13║雨潮。舊日臺城莫復問，松關時出看漁樵。
J37nB401_p0781b14║雲壑幽深不掩扉，家風與世竟相違，泉流清濯林間
J37nB401_p0781b15║耳，山靜言忘物外機。峰頂沖霄容我足，崖懸碧仞許
J37nB401_p0781b16║誰歸，分明獨露劫前事，一道神光萬古輝。
J37nB401_p0781b17║自惜寥寥祖道危，白雲深處掩柴扉，鐺支品字煨松
J37nB401_p0781b18║米，葉剪成文補毳衣。萬境空來忘管帶，一機休去絕
J37nB401_p0781b19║離微，雖同世外煙霞老，懶把龜毛拂子揮。
J37nB401_p0781b20║滿目雲林世念灰，蕭蕭石徑長蒼苔，天高曉色頻相
J37nB401_p0781b21║照，澗泛濤聲獨自來。寧使幻軀藏埜壑，休將清志易
J37nB401_p0781b22║名才，荷衣松食甘隨分，德重丘山憶大梅。
J37nB401_p0781b23║住處幽閒別一天，玲瓏四壁絕塵煙，谷風時送雲來
J37nB401_p0781b24║往，竹影頻移屋後前。翠草懶除階石沒，落花慵掃埜
J37nB401_p0781b25║苔研，有人問道山中事，山色青青是自然。
J37nB401_p0781b26║歷遍諸方向上禪，何如碧嶂寄生緣，茅廬空寂留雲
J37nB401_p0781b27║住，竹榻清虛抱日眠。道在目前由自用，法非心外許
J37nB401_p0781b28║誰傳，古今幾得忘塵世，唯有燒菴大隱賢。
J37nB401_p0781b29║謾道休心母自欺，幾歸青嶂縛茅茨，攀龍附鳳憑人
J37nB401_p0781b30║愛，步月吟風我自怡。清浢出嶙難免濁，白圭受玷豈
J37nB401_p0781c01║為奇，自從巢許潔身去，誰向溪邊洗是非。
J37nB401_p0781c02║雲瓢雪笠放身閒，跡寄崚嶒煮碧泉，補衲芰荷收夏
J37nB401_p0781c03║日，燒鐺木葉掃秋天。缽盂唯仗青猿洗，書信無勞白
J37nB401_p0781c04║大傳，藜杖緩扶千嶂外，優游風景翛然。
J37nB401_p0781c05║自愧愚頑恐世嗔，千峰峰外寄閒身，徘徊有意敲風
J37nB401_p0781c06║月，應對無心驗主賓。谷口漱泉龍吐水，樹頭刷羽鳥
J37nB401_p0781c07║啼春，分明聞見非聲色，可惜人多認不清。
J37nB401_p0781c08║道人閒放卻山行，天外浮雲染袖襟，竹杖點穿潭底
J37nB401_p0781c09║日，棕鞋踏破草頭春。危巒峻嶺開心印，幽澗清溪轉
J37nB401_p0781c10║法輪，如是風光無間歇，苟非同道欲誰親。
J37nB401_p0781c11║頻交山埜最長情，日用生涯本現成，葉落無窮添石
J37nB401_p0781c12║灶，泉流不斷就砂鐺。閒來採菌和雲煮，時去拈蒿帶
J37nB401_p0781c13║露烹，者段家風真快活，何須持缽入王城？
J37nB401_p0781c14║秋夜舟泊祭風臺閱石刻懷古
J37nB401_p0781c15║薄暮扁舟泊楚湘，寥寥誰問古松篁？臺貽術合風▆
J37nB401_p0781c16║遠，石勒詞同水韻長。霧翥峰頭猶浸溼，月穿波應自
J37nB401_p0781c17║生涼；鵊啼未盡當年意，疊疊空山花自香。
J37nB401_p0781c18║別周侍御
J37nB401_p0781c19║南北閒遊不定方，白雲無繫任飄颺，杖挑日月清風
J37nB401_p0781c20║遠，袖拂煙霞道路長。千古名藍留玉帶，三年法席荷
J37nB401_p0781c21║金湯，何時再憶靈山約，相共同開選佛場。
J37nB401_p0781c22║登黃鶴樓
J37nB401_p0781c23║開窗極目詠來頻，何處堪追往昔人，岸上白雲迷草
J37nB401_p0781c24║樹，壁間黃鶴出風塵。山河壯麗獨稱楚，樓閣巍峨尚
J37nB401_p0781c25║憶辛，煙景凄凄牽客興，悠然一笑兩城春。
J37nB401_p0781c26║春日送社友
J37nB401_p0781c27║冰消古岸水生雲，風拭長堤柳眼分，叫客埜猿深澗
J37nB401_p0781c28║度，喚人幽鳥隔林閑。金鱗透海誰能識？靈翮摩天孰
J37nB401_p0781c29║與群？此日送君春興遠，好將祖令振乾坤。
J37nB401_p0781c30║過桃源洞
J37nB401_p0782a01║武陵西入避秦境，千載峰巒疊翠蒼，松老無枝棲鶴
J37nB401_p0782a02║冷，山寒有雨帶雲茫。洲頭船爛沙生草，洞口桃開水
J37nB401_p0782a03║瀉香，珍重漁郎津莫問，溪源盡處是仙鄉。
J37nB401_p0782a04║春日雨霽
J37nB401_p0782a05║風剪溪雲徹磬聲，門前山色畫圖明，雨收日霽乾坤
J37nB401_p0782a06║靜，霧斂空澄海岳清。花燦薜蘿堪舞蝶，柳明沙岸亂
J37nB401_p0782a07║啼鶯，斯時漸覺寒煙退，揭露春光滿上林。
J37nB401_p0782a08║麻陽縣令陳公過訪次韻（諱五典）
J37nB401_p0782a09║形影多年寄此山，曾無餘跡到人間，君來相訪藤條
J37nB401_p0782a10║直，我憶難酬玉帶環。五夜敲詩隨竹詠，三更步月傍
J37nB401_p0782a11║溪還，白雲也愛深幽處，飛入茅簷作護關。
J37nB401_p0782a12║遊白雲菴與傳宗主人
J37nB401_p0782a13║山寺眠雲翠幾層，綠陰滿徑拂垂藤，松蒼宜寄天邊
J37nB401_p0782a14║鶴，竹密堪藏世外僧。夜淨翻經隨月轉，曉晴策杖共
J37nB401_p0782a15║雲騰，禪棲處處皆蓮社，何必廬山又遠登。
J37nB401_p0782a16║中秋喜友人至
J37nB401_p0782a17║明月相看意趣濃，故人何幸得重逢，槎乘澧水昔年
J37nB401_p0782a18║共，詩賦辰山此夕從。唯把酒卮消世事，慵將古鏡照
J37nB401_p0782a19║衰容，翻思千里舊遊處，秋水連天兩地同。
J37nB401_p0782a20║題浦峰寺
J37nB401_p0782a21║空山鹿苑宋時封，雲鎖參差閣幾重，竹影蕭蕭鋪淨
J37nB401_p0782a22║几，松聲謖謖落疏鐘。烽煙變態昔人去，荊棘刪開適
J37nB401_p0782a23║我逢，三載煥然成法席，脈傳臨濟五湖通。
J37nB401_p0782a24║金陵延壽菴阻雨贈潤石主人
J37nB401_p0782a25║扶笻登古寺，山色影沉沉，竹徑輕風冷，松庭積霧陰。
J37nB401_p0782a26║流泉頻瀨石，幽鳥倦啼林，且喜主人意，慇懃慰客心。
J37nB401_p0782a27║過洞庭湖
J37nB401_p0782a28║中流浮一葉，雨霽度寒煙，水面涵天碧，波心浴日圓。
J37nB401_p0782a29║山從畫裏出，舟向鑑中旋，飄渺無匯際，乾坤盡坦然。
J37nB401_p0782a30║雨霽
J37nB401_p0782b01║雨後空如洗，天街水氣涼，松窗穿日影，草閣射晴光。
J37nB401_p0782b02║石澗流泉韻，山花帶露香，綠陰青嶂外，歷落鳥聲長。
J37nB401_p0782b03║龍標山晚眺
J37nB401_p0782b04║閒步清江上，遊魚自往來，青山煙外賞，白眼世間開。
J37nB401_p0782b05║喝石連雲走，拈花帶露回，蓬門應未掩，待月且擎杯。
J37nB401_p0782b06║夜別友人
J37nB401_p0782b07║永夜鐘聲盡，紗窗映碧空，有星皆向北，無水不流東。
J37nB401_p0782b08║明月千秋共，清風萬里同，感懷重訂約，彈指話奇逢。
J37nB401_p0782b09║七星留別
J37nB401_p0782b10║九旬駐錫歡，偶爾話離難，拽杖尋幽僻，隨雲度別巒。
J37nB401_p0782b11║人情懷日暖，客興怯春寒，若憶知音句，溪聲時與譚。
J37nB401_p0782b12║春日遊山
J37nB401_p0782b13║林深啼埜鳥，巖碧著雲衣，怪石纏藤瘦，疏梅點雪肥。
J37nB401_p0782b14║江濤浴日冷，山色帶春輝，快我閒遊處，東風杖底歸。
J37nB401_p0782b15║再登七星山有感
J37nB401_p0782b16║三年雲夢遠，今喜得重遊，柳復垂幽徑，松仍蔭古丘。
J37nB401_p0782b17║開眸山色舊，洗耳水聲悠，坐共三生石，愴然失故儔。
J37nB401_p0782b18║別惟政大師次韻
J37nB401_p0782b19║聚首雲林春色深，胡為此日卻分襟，一莖杖指青山
J37nB401_p0782b20║遠，對月敲詩孰共吟。
J37nB401_p0782b21║題畫
J37nB401_p0782b22║歲歲江山未改青，煙波渺渺聽無聲，漁翁艇繫蘆花
J37nB401_p0782b23║岸，不釣寒江臥月明。
J37nB401_p0782b24║春興
J37nB401_p0782b25║曉立東風淑氣催，寒梅崖畔幾枝開，松深竹冷遊人
J37nB401_p0782b26║少，鳥宿庭階啄綠苔。
J37nB401_p0782b27║詠竹四首
J37nB401_p0782b28║硯墨池香欲寫詩，得君青色又呈題，風牽雲斷山升
J37nB401_p0782b29║日，影入書窗畫翠枝。
J37nB401_p0782b30║影掃苔塵塵不移，枝枝偏與靜相宜，風高且寄雲深
J37nB401_p0782c01║處，出釣金鱗定有期。
J37nB401_p0782c02║幽居實籍爾為籬，高節凌虛逼四圍，密葉豈容蝴蝶
J37nB401_p0782c03║戲，疏枝惟待鳳凰棲。
J37nB401_p0782c04║拄地撐天節操高，雲霞堆裏鼓波濤，心空未有煙塵
J37nB401_p0782c05║跡，只與松梅作故交。
J37nB401_p0782c06║過蟠龍菴
J37nB401_p0782c07║秋江淺水碧沙明，引入淵源一派清，轉盻老龍蟠杖
J37nB401_p0782c08║底，風雲相送浪頭平。
J37nB401_p0782c09║秋日送友人之武陵
J37nB401_p0782c10║橫江分秧撥艫艟，一葉飄然煙霧中，時出武陵山色
J37nB401_p0782c11║好，滿斟對菊駕同風。
J37nB401_p0782c12║送大量禪人
J37nB401_p0782c13║爾我相依一載周，臨行一句話難酬，狂心歇處家山
J37nB401_p0782c14║近，切忌逢人弄舌頭。
J37nB401_p0782c15║送禹南禪人
J37nB401_p0782c16║擔囊負缽入深彎，將謂通身放下閒，無那風寒難久
J37nB401_p0782c17║泊，又隨雲水過他山。
J37nB401_p0782c18║九日
J37nB401_p0782c19║黃花流翠艷，天外碧雲重，賞興雖無酒，登樓別有峰。
J37nB401_p0782c20║中秋
J37nB401_p0782c21║庭際秋光早，何如此夜清，山河群象影，盡與月同明。
J37nB401_p0782c22║佛事
J37nB401_p0782c23║為法輪禪人起龕。「觸目菩提，絕無真偽，來亦無來，去
J37nB401_p0782c24║亦無去，昨夜泥牛海底行，今朝石虎高插翅。」遂拽杖
J37nB401_p0782c25║引行。舉火炬，云：「煙霧飄飄籠大地，雨花片片散長空，
J37nB401_p0782c26║壁間驚徹龍飛起，萬別千差一路通。」攛下，云：「烈焰光
J37nB401_p0782c27║中無一髮，人間天上總清風。」
J37nB401_p0782c28║為澹泊禪師下火。「閒雲澹蕩，出沒太虛，正體凝然，一
J37nB401_p0782c29║塵不立。伏惟大方閣澹泊禪師所得真誠，用處俊拔，
J37nB401_p0782c30║來去關頭，坐斷廓然，當體無依，末後一著，不帶皮膚，
J37nB401_p0783a01║惟存真實。」舉火炬云：「還見真實處麼？」攛下云：「萬里無
J37nB401_p0783a02║雲不肯住，三賢十聖一時超。」
J37nB401_p0783a03║重修酉陽天雲山浦峰寺序
J37nB401_p0783a04║三楚之上，五溪之中，天雲寶山，浦峰禪院，真龍象蟠
J37nB401_p0783a05║居之所，乃檀那積福之場。天然蒼古，不假鑿為。錦江
J37nB401_p0783a06║玉浪，長迎大覺之門；翠嶂雲山，盡拱螺峰之頂。松風
J37nB401_p0783a07║鳥語，頌不二之圓音；草樹村疇，現至真之實相。山花
J37nB401_p0783a08║蘿月，篆不彫之心印；樵歌漁唱，顯不說之真常。珠樹
J37nB401_p0783a09║玲瓏，錫飛近鶴；清江繚繞，缽出潛龍。不啻鷲嶺巍峨，
J37nB401_p0783a10║境培祗園壯麗。堪嗟烽煙變運，難為見聞。珠宮紺殿，
J37nB401_p0783a11║困荊棘之圍；月相金人，遭塗炭之慘。花墮淚而庭荒
J37nB401_p0783a12║鴉亂，雲封樹而徑冷苔生。黠鼠每居廚積，妖狐恒驟
J37nB401_p0783a13║雲堂。幸我朝定鼎以來，皇風蕩蕩，帝道平平，欲將梵
J37nB401_p0783a14║剎再整，般若弘通。或現宰官居士，惟願不忘靈山附
J37nB401_p0783a15║囑，大家齊出手眼。扶整法席，名傳萬古清高；追復古
J37nB401_p0783a16║風，聲播千秋大雅。施金施粟，無非大事因緣；助棟助
J37nB401_p0783a17║梁，悉是當人受用。信得及，正好大破慳囊；見得透，不
J37nB401_p0783a18║妨鋪花錦上。莫謂善財一去，杳無消息；他時春來門
J37nB401_p0783a19║外，芳草自青。急須直下承當，慎勿覿面錯過。謹序。
J37nB401_p0783a20║長明和尚塔銘
J37nB401_p0783a21║公諱性炅，號長明，蜀東涪陵石氏子也。有嗣法門人
J37nB401_p0783a22║法柱求銘於予，以為久長記。予按公行實，幼年禮極
J37nB401_p0783a23║初老宿剃落，復從渤水法師習大乘經論。公昔年曾
J37nB401_p0783a24║遇象崖和尚，知有此事，雖看教中語言，知非極則，迺
J37nB401_p0783a25║上黔中思南東山參穎秀悟和尚，直叩濟北宗旨。公
J37nB401_p0783a26║立願不睡，夜靜坐間，忽然如人拍一掌相似，不覺通
J37nB401_p0783a27║身汗下。一日，悟上堂，公出問：「上無佛道可成，下無眾
J37nB401_p0783a28║生可度，是何人境界？請和尚道破。」悟云：「高高處觀之
J37nB401_p0783a29║不足，低低處平之有餘。」公云：「千差萬別，不出者裏。」悟
J37nB401_p0783a30║云：「切莫錯認。」公便喝，悟云：「者一喝落在什麼處？」公云：
J37nB401_p0783b01║「當陽突出已相呈。」悟云：「卻是闍黎道破。」悟行道楚之
J37nB401_p0783b02║西陽，公侍悟同住辰州龍山，任維那事，紀綱龍象，日
J37nB401_p0783b03║夕激揚，聲名大振。以帥眾多年，志欲居山，悟付曹溪
J37nB401_p0783b04║正脈。公出龍山，行到澧州慈利，值大休禪師、道徹胡
J37nB401_p0783b05║居士、我靜趙居士延住七星山，瞻仰道範，俱生喜躍。
J37nB401_p0783b06║感悟夙因，轍請開法，聞公垂示，得未曾有。時沅州聆
J37nB401_p0783b07║公道望，請住明山，公隨機開導，闔郡皆親槌拂。康熙
J37nB401_p0783b08║丁未，歸龍山，掃悟和尚塔。復上沅江，過浦市，鄉紳士
J37nB401_p0783b09║庶耆舊歸宗，特虛浦峰法席，請主其事。蓋浦峰自宋
J37nB401_p0783b10║嘉定年開刱，屢經兵燹，殿閣樓臺漸成傾圮，公力為
J37nB401_p0783b11║重建。時有剃度弟子百餘人，各領職事，交相肘腋，未
J37nB401_p0783b12║及三年，百廢俱興，頓成大觀，四來瓢笠共集如雲。眾
J37nB401_p0783b13║檀越、護法居士等請公開堂，公唯施本色鉗鎚，請益
J37nB401_p0783b14║門人甚多，得法者有法柱棟公、止岸慈公二人焉。越
J37nB401_p0783b15║明年，公示微恙，叮嚀訓眾，努力辦道，端坐而逝，塔於
J37nB401_p0783b16║寺之左。時四方僧俗聞者莫不流涕，以公素行真誠，
J37nB401_p0783b17║其德感人如此，乃為之銘曰：
J37nB401_p0783b18║本質貞誠，生緣涪上。參叩諸方，眾中龍象。
J37nB401_p0783b19║哦褫東山，互相唱和。一喝當陽，闍黎道破。
J37nB401_p0783b20║湖北酉陽，信杖所指。澧州沅州，行道之始。
J37nB401_p0783b21║浦峰虛席，待公重振。三年開拓，百度維新。
J37nB401_p0783b22║衲僧四來，單提正令。獅子同群，門庭最盛。
J37nB401_p0783b23║隻履歸時，猶打口鼓。緇素感傷，淚下如雨。
J37nB401_p0783b24║塔於寺左，平生事全。法胤繼起，正脈永傳。
J37nB401_p0783b25║
J37nB401_p0783b26║
J37nB401_p0783b27║康熙壬子年六月日，蓮月正道人撰。
J37nB401_p0783b28║康熙辛未歲蒲月，　法孫慧（渠岱）敬刊。
J37nB401_p0783b29║
J37nB401_p0783b30║浦峰長明炅禪師語錄（終）　　　　（板存嘉興府楞嚴寺流通）