J40nB490_p0465c01║粟如瀚禪師語錄卷之六
J40nB490_p0465c02║嗣法門人傳鵬編
J40nB490_p0465c03║拈頌
J40nB490_p0465c04║達磨因武帝問：「如何是聖諦第一義？」祖曰：「廓然無聖。」
J40nB490_p0465c05║帝曰：「對朕者誰？」祖曰：「不識。」
J40nB490_p0465c06║拈曰：「武帝爭之不足，達磨讓之有餘，端的在什麼處？
J40nB490_p0465c07║不識！不識！」
J40nB490_p0465c08║頌曰：「西天雖盛化，東土卻伶俜。擬欲張牙爪，誰知屈
J40nB490_p0465c09║帝庭。」
J40nB490_p0465c10║司空璨信心銘曰：「六塵不惡，還同正覺。」
J40nB490_p0465c11║拈曰：「喚什麼作六塵？喚什麼作正覺？但見皇風成一
J40nB490_p0465c12║片，更於何處覓封疆？」
J40nB490_p0465c13║頌曰：「六塵不惡，眾生諾諾。還同正覺，翻成穿鑿。休穿
J40nB490_p0465c14║鑿，弄斧班門總是錯。」
J40nB490_p0465c15║黃梅信一日路逢一小兒，骨相奇秀，異乎常童。信問
J40nB490_p0465c16║曰：「子何姓？」曰：「姓即有，不是常姓。」信曰：「是何姓？」曰：「是佛
J40nB490_p0465c17║姓。」信曰：「汝無姓耶？」曰：「姓空故無。」祖默識其法器。
J40nB490_p0465c18║拈曰：「路逢達道人，不將語默接。四祖叨叨問：姓眼在
J40nB490_p0465c19║什麼處？」
J40nB490_p0465c20║頌曰：「言行不相應，灼然此佛子，雖為再來人，未必偷
J40nB490_p0465c21║心死。」
J40nB490_p0465c22║曹溪能寓法性寺，因風颺剎旛，有二僧對論，一曰旛
J40nB490_p0465c23║動，一曰風動，持論不決。能乃曰：「不是風動，不是旛動，
J40nB490_p0465c24║仁者心動。」
J40nB490_p0465c25║拈曰：「大小祖師，錯下名言。博山則不然，不是風動，不
J40nB490_p0465c26║是旛動，不是心動。有問：『畢竟如何？』動也，動也。」
J40nB490_p0465c27║頌曰：「驀地忽拈來，風旛論已遲。只恐不是玉，是玉也
J40nB490_p0465c28║大奇。」
J40nB490_p0465c29║青原思令石頭遷馳書與南嶽讓，且囑曰：「回時吾有
J40nB490_p0465c30║箇鈯斧子與汝住山因緣。」
J40nB490_p0466a01║拈曰：「久要不忘平生之言，思祖固得之矣。言在飛龍
J40nB490_p0466a02║之前，行在跛鱉之後，石頭豈能免乎？雖然，垂下足處
J40nB490_p0466a03║還當得鈯斧子麼？切忌驢鞍橋作阿爺下頷。」
J40nB490_p0466a04║頌曰：「貪他一粒米，失卻半年糧。要覓住山斧，還須自
J40nB490_p0466a05║主張。」
J40nB490_p0466a06║石頭遷因藥山問：「三乘十二分教，惟儼麤知。常聞南
J40nB490_p0466a07║方直指人心，見性成佛，實未明了因緣。」
J40nB490_p0466a08║拈曰：「藥山一樣設問，石頭馬祖一樣應答，因什石頭
J40nB490_p0466a09║言下不會，馬祖句下省去？噫！石壓筍斜出，巖懸花倒
J40nB490_p0466a10║生。」
J40nB490_p0466a11║頌曰：「一是一切是，一非一切非。恁麼不恁麼，兩兩豈
J40nB490_p0466a12║相違。」
J40nB490_p0466a13║藥山儼久不陞座，院主白曰：「大眾久思法誨，請和尚
J40nB490_p0466a14║說法」因緣。
J40nB490_p0466a15║拈曰：「古今品評，盡謂藥山陞座，壁立萬仞，及至院主
J40nB490_p0466a16║一拶，忘前失後。殊不知古佛無家風，對揚遭貶剝，何
J40nB490_p0466a17║待院主問時，始見龍頭蛇尾？博山恁麼判斷，還遭人
J40nB490_p0466a18║檢點麼？自首者免罪。」
J40nB490_p0466a19║頌曰：「靡不有其初，鮮能有其終。藥山與院主，對坐隔
J40nB490_p0466a20║千峰。」
J40nB490_p0466a21║洞山价因僧問：「寒暑到來，如何迴避？」山曰：「何不向無
J40nB490_p0466a22║寒暑處去？」曰：如何是無寒暑處？山曰：「寒時寒殺闍黎，
J40nB490_p0466a23║熱時熱殺闍黎。」
J40nB490_p0466a24║拈曰：「事存函蓋合，理應箭鋒拄，洞山可稱作家。秪如
J40nB490_p0466a25║寒暑不相干，未審是甚麼人行履？彼既丈夫我亦爾，
J40nB490_p0466a26║不應自輕而退屈。」
J40nB490_p0466a27║頌曰：「名顯聲彌隱，身逃跡愈彰。洞山寒暑句，切忌錯
J40nB490_p0466a28║商量。」
J40nB490_p0466a29║梁山觀上堂，因真園頭出問：「家賊難防時如何？」山曰：
J40nB490_p0466a30║「識得不為冤」因緣。
J40nB490_p0466b01║拈曰：「梁山酬機，千古號稱白璧，怎柰二十代後有箇
J40nB490_p0466b02║博山不肯點頭？當時待問：『家賊難防時如何？』若道得
J40nB490_p0466b03║兩箇賊字，不獨令真公當下脫卻鶻臭布衫，亦免自
J40nB490_p0466b04║己袈裟打濕。」
J40nB490_p0466b05║頌曰：「不假鎗旗力，問誰知此恩？同門常出入，識得不
J40nB490_p0466b06║為冤。」
J40nB490_p0466b07║太陽玄上堂：「夜半烏雞抱鵠卵，天明起來生老鸛。鶴
J40nB490_p0466b08║毛鷹嘴鷺鷥身，卻共烏鴉為侶伴。高入煙霄，低飛柳
J40nB490_p0466b09║岸。向晚歸來仔細看，依稀卻似雲中鴈。」
J40nB490_p0466b10║拈曰：「太陽恁麼拈示，足微老婆徹困，卻是遭人笑怪。
J40nB490_p0466b11║既類之不齊，混則知處，又用許多描摸作麼？」
J40nB490_p0466b12║頌曰：「夫子不識字，達磨不會禪。太陽徒比擬，紙裏復
J40nB490_p0466b13║麻纏。」
J40nB490_p0466b14║投子青因僧問：「師唱誰家曲，宗風嗣阿誰？」子曰：「威音
J40nB490_p0466b15║前一箭，射透兩重山」因緣。
J40nB490_p0466b16║拈曰：「射透兩重山，投子好隻箭。且道喚甚麼作箭？逢
J40nB490_p0466b17║人不得錯舉。」
J40nB490_p0466b18║頌曰：「欲知荊玉異，須透威音前。人事雖云別，歲寒心
J40nB490_p0466b19║愈堅。」
J40nB490_p0466b20║芙蓉楷在投子作典座，子曰：「廚務勾當不易。」蓉曰：「不
J40nB490_p0466b21║敢。」因緣。
J40nB490_p0466b22║拈曰：「博山敢問芙蓉：『為人自肯乃方親，因甚要和尚
J40nB490_p0466b23║放他閒去？』若然，秪恐忙殺。」
J40nB490_p0466b24║頌曰：「受祿無功漢，自應趁出山。謂憐惜勤苦，且放爾
J40nB490_p0466b25║閒閒。」
J40nB490_p0466b26║長蘆了禪師上堂：「處處覓不得，秪有一處不覓自得。
J40nB490_p0466b27║且道是那一處？」良久，云：「賊身已露。」
J40nB490_p0466b28║拈曰：「處處不覓自得，秪有一處覓即不得。且道是那
J40nB490_p0466b29║一處？已露賊身，放過不可。」
J40nB490_p0466b30║頌曰：「一處不須覓，銀山與鐵壁，直饒親透過，端的非
J40nB490_p0466c01║端的。」
J40nB490_p0466c02║普照辨因大明寶問：「離四句，絕百非，請師直指西來
J40nB490_p0466c03║意。」照曰：「昨日有人恁麼問」因緣。
J40nB490_p0466c04║拈曰：「青州用處，打著南邊動北邊。大明可惜不知痛
J40nB490_p0466c05║癢，直饒汗流夾背，究竟已遲八刻。」
J40nB490_p0466c06║頌曰：「明修暗已度，何必重吞吐。離卻百非外，應須自
J40nB490_p0466c07║反顧。」
J40nB490_p0466c08║王山體示眾：「既有尊貴之位，須明尊貴底人。須知尊
J40nB490_p0466c09║貴底人不處尊貴之位，方明尊貴不落階級。」
J40nB490_p0466c10║拈曰：「我有三十棒要打太原。為什麼？不合推人落在
J40nB490_p0466c11║階級？」
J40nB490_p0466c12║頌曰：「得到家山後，黃金當土用。未明尊貴人，難免多
J40nB490_p0466c13║珍重。」
J40nB490_p0466c14║雪巖滿初參普照，照曰：「兄弟年少，正宜力參，老僧當
J40nB490_p0466c15║年念念以佛法為事。」巖避席，進曰：「和尚而今如何？」照
J40nB490_p0466c16║曰：「如生冤家相似。」巖曰：「若不得此語，幾乎枉行千里。」
J40nB490_p0466c17║照下禪床，握巖手曰：「作家那！」
J40nB490_p0466c18║拈曰：「普照善能相頭賣帽、看風用帆，秪是膽小。當時
J40nB490_p0466c19║待雪巖曰：『而今又如何？』不妨再道箇『念念以佛法為
J40nB490_p0466c20║事』，豈不令者漢一生疑殺？」
J40nB490_p0466c21║頌曰：「看風便用帆，收放不離手。賺殺滿禪和，隨群千
J40nB490_p0466c22║里走。」
J40nB490_p0466c23║萬松秀示眾：「機輪轉處，智眼猶迷；寶鏡開時，纖塵不
J40nB490_p0466c24║度。開拳不落地，應物善知時，兩刃相逢時，如何回互？」
J40nB490_p0466c25║拈曰：「激揚曹洞心髓，發明正偏回互，報恩固稱好手，
J40nB490_p0466c26║還有遭人檢點處也無？鴛鴦枕上雙行淚，半是思君
J40nB490_p0466c27║半恨君。」
J40nB490_p0466c28║頌曰：「孝子諱爺名，從來出至情。擬心欲回互，明鏡已
J40nB490_p0466c29║痕生。」
J40nB490_p0466c30║雪庭裕因僧問：「如何是祖師西來意？」庭曰：「待乳峰點
J40nB490_p0467a01║頭，即向汝道。」
J40nB490_p0467a02║拈曰：「雪庭恁麼荅話，若論西來意，猶隔乳峰在。」
J40nB490_p0467a03║頌曰：「乳峰點首處，萬派悉朝宗。石上春煙起，幽禽噪
J40nB490_p0467a04║古松。」
J40nB490_p0467a05║靈隱泰上堂：「塵劫來事，只在於今。河沙妙德，總在心
J40nB490_p0467a06║源。試教伊覿面相呈，便不解當風拈出。且道過在甚
J40nB490_p0467a07║麼處？」卓拄杖，曰：「秪為分明極，翻令所得遲。」
J40nB490_p0467a08║拈曰：「靈隱河邊賣水，日下挑燈；博山當陽捉敗，要伊
J40nB490_p0467a09║喫棒。得麼？官不容針，私通車馬。」
J40nB490_p0467a10║頌曰：「托出鎮海珠，光輝徹晝夜，分明覿面呈，是誰能
J40nB490_p0467a11║著價？」
J40nB490_p0467a12║寶應遇，因僧問：「如何是西來的的大意？」應曰：「風送泉
J40nB490_p0467a13║聲來几畔，月移花影到窗前。」
J40nB490_p0467a14║拈曰：「西來的意本自分明，寶應不合將泉聲花影籠
J40nB490_p0467a15║罩一上。且道作麼生免得？待虛空撲落，即向汝道。」
J40nB490_p0467a16║頌曰：「祖意談風月，鑽龜復打瓦。字經三寫後，鳥焉已
J40nB490_p0467a17║成馬。」
J40nB490_p0467a18║少室俱空斌，僧問：「如何是空劫已前底事？」空曰：「烏龜
J40nB490_p0467a19║向火。」
J40nB490_p0467a20║拈曰：「烏龜向火，還有向者裏見得者麼？」顧視左右，云：
J40nB490_p0467a21║「啼得血流無處用，不如緘口過殘春。」
J40nB490_p0467a22║頌曰：「空劫已前事，還宜話別峰。烏龜向火坐，爭免露
J40nB490_p0467a23║塵蹤。」
J40nB490_p0467a24║月舟載掩關，因閱萬松拈提古宿機緣若面墻者，久
J40nB490_p0467a25║之忽有省，乃曰：「曹洞宗風有織錦回文之功，非針線
J40nB490_p0467a26║細密、盤旋回互、不觸當頭者，不能與伊作主也。」既而
J40nB490_p0467a27║翻然出關，參無方從公乃大了徹，從撫而印之。
J40nB490_p0467a28║拈曰：「回文織錦，原不借他人之力，翻然參從，豈別有
J40nB490_p0467a29║所得耶？脫或未信，幾度關中招不出，將身且向外頭
J40nB490_p0467a30║看。」
J40nB490_p0467b01║頌曰：「不識把針人，要伊作主宰。雖然得大徹，猶似隔
J40nB490_p0467b02║滄海。」
J40nB490_p0467b03║廩山忠祖參宗鏡，問曰：「古人道：『見性成佛。』作麼生得
J40nB490_p0467b04║見性成佛？」鏡曰：「性如舌在口裏，要見作麼？佛是乾屎
J40nB490_p0467b05║橛，要成作麼？」師無語。鏡口：「汝但看佛，如何是乾屎橛？」
J40nB490_p0467b06║師由是服勤二載，深有悟入。一日辭歸，鏡付以偈曰：
J40nB490_p0467b07║「宗鏡門下一株松，不知歷夏與經冬。人間未許閒相
J40nB490_p0467b08║識，長年占斷白雲封。白雲封，日正紅，一株迸出笑春
J40nB490_p0467b09║風。」後歸隱廩山，人無知者。一日，因壽昌經與人論金
J40nB490_p0467b10║剛義甚快，師聞之笑曰：「宗眼不明，非為究竟。」昌大驚，
J40nB490_p0467b11║便問：「如何是宗眼？」師拂衣而起，於是四眾響風，履盈
J40nB490_p0467b12║戶外。
J40nB490_p0467b13║拈曰：「廩山遠祖本是箇淨白衲僧，無端撞入宗鏡，被
J40nB490_p0467b14║他惡水重潑，抱痛歸隱。遇著祖翁問箇宗眼，便乃拂
J40nB490_p0467b15║衣而起，直得屎橛臭氣遍界難藏。雖然，即今還有聞
J40nB490_p0467b16║共氣息者麼？」遂掩鼻，云：「噁。」
J40nB490_p0467b17║頌曰：「性如舌在口，佛似一橛屎。所以問宗眼，拂衣而
J40nB490_p0467b18║便起。」
J40nB490_p0467b19║壽昌經祖問僧：「趙州道：『臺山婆，我為汝勘破了也。』畢
J40nB490_p0467b20║竟勘破在什麼處？」僧曰：「和尚今日敗闕了也。」昌曰：「老
J40nB490_p0467b21║僧一生也不柰何，好教你知。若實會，舉似來看。」僧擬
J40nB490_p0467b22║進語，昌打一棒，云：「者掠虛漢。」
J40nB490_p0467b23║拈曰：「壽昌老漢雖具陷虎機，只是難瞞識者。者僧平
J40nB490_p0467b24║地喫交，直是堪憐。當時待伊說箇老僧一生也不柰
J40nB490_p0467b25║何，即向他道：『恁麼那？』直教者老漢有棒也拈不出。」
J40nB490_p0467b26║頌曰：「勘破在何處？驗僧憑甚據？機輪忽轉時，擬議棒
J40nB490_p0467b27║難恕。」
J40nB490_p0467b28║博山來祖因壽昌以玄則禪師荅僧問龍吟霧起，虎
J40nB490_p0467b29║嘯風生話命頌，師頌云：「殺活爭雄各有奇，糢糊肉眼
J40nB490_p0467b30║曷能知？吐光不遂時流意，依舊春風逐馬啼。」
J40nB490_p0467c01║拈曰：「殺人須用活人刀，活人須用殺人劍。還有知得
J40nB490_p0467c02║師翁用處者麼？殺活爭雄各有奇，糢糊肉眼曷能知？
J40nB490_p0467c03║雖然，師翁無此語，莫謗師翁好。」
J40nB490_p0467c04║頌曰：「虎嘯風生話，行人自易難。不隨時流意，應知羨
J40nB490_p0467c05║博山。」
J40nB490_p0467c06║雪澗奉本師上堂：水之湄，山之麓，是處是桃花，是處
J40nB490_p0467c07║是修竹，紅者紅兮綠者綠，一般性質出天然，直者直
J40nB490_p0467c08║兮曲者曲，知歸謾謂許靈雲，善用休誇只多福，究竟
J40nB490_p0467c09║其中委宛情，總是畫蛇重添足。不添足，六六誰云三
J40nB490_p0467c10║十六？拈頭作尾尾為頭，饑來喫飯困來宿。咄！
J40nB490_p0467c11║拈曰：「拈紅作綠，指直作曲，此是老漢尋常茶飯，還有
J40nB490_p0467c12║識他當機殺活處麼？靈雲多福，被他推落萬丈深坑；
J40nB490_p0467c13║博山不忍坐觀，要為古人出氣。敢問老漢：平地坑人
J40nB490_p0467c14║又作麼生？」
J40nB490_p0467c15║頌曰：「桃花與修竹，總是一般春。舊閣閑田地，拈來越
J40nB490_p0467c16║樣新。」
J40nB490_p0467c17║二商人舁豬
J40nB490_p0467c18║頌曰：探竿原為驗來由，你既心無我亦休。直下若然
J40nB490_p0467c19║親識得，不風流處也風流。
J40nB490_p0467c20║德山托缽
J40nB490_p0467c21║頌曰：賊無種，相鼓弄。笑巖頭，乾打哄。
J40nB490_p0467c22║雲門法身兩般病、兩般光
J40nB490_p0467c23║頌曰：病是誰病？光是誰光？雲門老子，不勝郎當。
J40nB490_p0467c24║佛事
J40nB490_p0467c25║圓覺大士開光。「今佛放光明，天然非雕琢，助揚實相
J40nB490_p0467c26║義，炯炯鑑五濁。諸昆仲！要識今佛放光麼？」以筆點光，
J40nB490_p0467c27║云：「難免雕琢。」
J40nB490_p0467c28║重裝伽藍閒光。「相將法社為屏翰，必有鄰兮德不孤，
J40nB490_p0467c29║坐看一堂新氣象，慧光赫赫振規模。」
J40nB490_p0467c30║雲棲太祖忌日拈香。「太翁一自歸安養，踞位稱師滿
J40nB490_p0468a01║大千，風雨滔滔濁浪惡，眾生沉溺望誰憐？酸心難禁
J40nB490_p0468a02║臨筵淚，焉得翁來再鼓鞭？」
J40nB490_p0468a03║壽昌太祖忌日，拈香。「一钁鋤開先博山，蒼松翠柏共
J40nB490_p0468a04║攢攢，太翁忌奠聊呈獻，象任驢乘力豈殫？」遂作女人
J40nB490_p0468a05║拜，云：「下里巴歌從節拍，自來雪曲和人難。」
J40nB490_p0468a06║峰頂老和尚忌日，拈香。「五雲月照鵝湖峰，梵網應知
J40nB490_p0468a07║撒向東，突出高標豎博嶺，南山燒火北山紅。」遂豎拳，
J40nB490_p0468a08║云：「歲歲堂前陳供奠，幸緣今日恰相逢。」
J40nB490_p0468a09║掃開山異祖和上塔。「市尾街頭是寶林，忍看古佛亦
J40nB490_p0468a10║盈盈，師翁堂奧始終密，誰效諸方造次行？今日塔前
J40nB490_p0468a11║陳供養，蓋由師命逼頻頻。雖然，畢竟門庭作麼生克
J40nB490_p0468a12║紹？」拈袈裟角，云：「萬方龍象袈裟下，百億山河拄杖生。」
J40nB490_p0468a13║開山老和尚誕辰，拈香。「大唐誰說無禪師？過水逢渠
J40nB490_p0468a14║應自知，九十六年今日事，黑頭產得白頭兒。大眾！如
J40nB490_p0468a15║何是今日事？粗香一炷茶三盞，祈我師翁來格之。」
J40nB490_p0468a16║開山和尚百歲。「吾祖有大願，豈住涅槃城。茲逢百歲
J40nB490_p0468a17║日，淚雨洒盈盈。再整頹綱句，聊藉此香呈。早醒彼長
J40nB490_p0468a18║夜，頓回天地心。」
J40nB490_p0468a19║雪關和尚誕辰，拈香。「六載關中，時刻鞭牧，一朝出山，
J40nB490_p0468a20║東觸西觸，不肯門庭首克紹，大地至今歌雪曲。正恁
J40nB490_p0468a21║麼時，且道如何是八十五年前底事？」良久，云：「谷呱谷呱。」
J40nB490_p0468a22║古航和尚忌辰，拈香。「曾輥雪峰毬，復擊博山鼓，壁立
J40nB490_p0468a23║視諸方，不將一語吐。去世雖云十五秋，凌霜勁節範
J40nB490_p0468a24║今古。」
J40nB490_p0468a25║浪和尚忌辰，拈香。「宗門柱石，眾生梯航，弘法是任，普
J40nB490_p0468a26║應多方。緣天樓畔相期後，切切於衷弗暫忘，今日一
J40nB490_p0468a27║回特舉及，殷勤聊熱此爐香。」
J40nB490_p0468a28║為澗老和尚掛真。「荷擔大法二十餘年，盤根錯節，松
J40nB490_p0468a29║操益堅，起法門頹綱，激後進英賢，且道是甚麼人行
J40nB490_p0468a30║履？」展真云：「看看，夜半烏雞頭戴雪，此語從教天下傳。」
J40nB490_p0468b01║為澗老和尚起龕入塔。「師歸密室，法屬雲集，大眾瞻
J40nB490_p0468b02║仰，取足後悔弗及。悔弗及，水上東山行不住，三箇木
J40nB490_p0468b03║人相對泣。」
J40nB490_p0468b04║澗老和尚誕辰，拈香。「披衣踞坐法堂前，風景依稀似
J40nB490_p0468b05║去年，側耳不聞師謦咳，低頭難禁淚潸然。蒼天苦，苦
J40nB490_p0468b06║蒼天，卻悔當年錯仔扃，忘軀出眾怡師老，師今已矣
J40nB490_p0468b07║復何宣？蒼天苦，哭蒼天，鬱鬱旃檀爐內爇，空疏祈恕
J40nB490_p0468b08║不成筵。」
J40nB490_p0468b09║澗老和尚誕日，塔成合尖。「期完窣堵慶師生，今值師
J40nB490_p0468b10║生窣堵成，獨是不堪瞻仰處，峰前惟見曉猿驚。噫！無
J40nB490_p0468b11║澗老和尚二週。舞風老鶴忘歸棲，巢滿白雲樹滿枝，
J40nB490_p0468b12║綠暗階前經兩度，空懷健翮望天涯。正恁麼時，先師
J40nB490_p0468b13║還受供也未？謾道來時已無口，香煙起處見端倪。」
J40nB490_p0468b14║澗老人三週。「九夏雪飛還記否，摧殘大樹已三年。陰
J40nB490_p0468b15║涼回首知何處，路上行人苦怨天。慰諸人，謾含冤，孝
J40nB490_p0468b16║滿曹山稱酒顛。」
J40nB490_p0468b17║送鼎湖棲壑和尚入法會堂。「雙桂移栽嶺外山，天香
J40nB490_p0468b18║陣陣佈人間。寶林風送歸根旨，大樹堂中會祖班。」
J40nB490_p0468b19║送嗣部黃元公入法會堂。師捧神主云：「恭惟海岸居
J40nB490_p0468b20║士，道眼圓明，行藏卓絕，貞忠貫日，儒釋作則。入先祖
J40nB490_p0468b21║閫奧，心髓相符；探諸方門庭，對機鮮忒。續燈錄上星
J40nB490_p0468b22║光燦燦餘輝，博嶠堂中也少此位不得。」遂安位。
J40nB490_p0468b23║送中天剡和尚木主入法會堂。「跳出葛藤進博山，天
J40nB490_p0468b24║中歸去接愚頑，風刀解體都忘顧，剩有閒名宇宙間。」
J40nB490_p0468b25║遂拈起木主云：「且道今日事如何？浩浩宇宙舊題目，
J40nB490_p0468b26║父兄聚首共盤桓。」
J40nB490_p0468b27║修普同塔起工，拈香。「爾安我安，彼此喜歡，日炙風吹，
J40nB490_p0468b28║豈忍坐看？」卓拄杖，云：「今日特為重整頓，眉毛剔起好
J40nB490_p0468b29║生觀。」喝一喝。
J40nB490_p0468b30║普同塔完工，拈香：「舊公案已結斷，團圞無縫鏬，打鼓
J40nB490_p0468c01║普請看。」以坐具打○相，云：「看！看！凡聖都盧在此中，靈
J40nB490_p0468c02║光一道騰霄漢。」
J40nB490_p0468c03║葬叔奠茶
J40nB490_p0468c04║「停寄荒園四十年，滄桑眼底幾更遷。堪嗟身後寒猶
J40nB490_p0468c05║寂，一脈誰能斷復連。世事自來如曉露，高懷豈為幻
J40nB490_p0468c06║情牽。不將俗套重相告，聊敬盃茶一陌錢。」
J40nB490_p0468c07║蘆田和尚訃至。「去秋接得西江信，祖誕相期來問訊，
J40nB490_p0468c08║拄杖如何不順情？鴈王蘆裏先驚陣。要識不順情處
J40nB490_p0468c09║麼？未許節上生枝，流水行雲謾趁。」
J40nB490_p0468c10║宗瑞曇書記火。「歷年蔗墨書空，畢竟以何為宗？燄裏
J40nB490_p0468c11║優曇呈瑞，一枝迸笑春風。」
J40nB490_p0468c12║奇生端上座火。「法社正期著力，何事匆匆便去？快須
J40nB490_p0468c13║撇轉頭來，聽我為君指注。」擲炬，云：「西方極樂雖殊，未
J40nB490_p0468c14║許禪人長踞。」
J40nB490_p0468c15║無名氏火。「姓不得，名不得，喚你作甚麼？霜颯颯，雨蕭
J40nB490_p0468c16║蕭，老年行腳興猶高。破衲幪頭歸去也，西方國土任
J40nB490_p0468c17║逍遙。」
J40nB490_p0468c18║體一火頭火。「挈挈跛跛，經年燒火。拋下柴頭，帖帖妥
J40nB490_p0468c19║妥。山僧無物酬君勞，聊贈紅蓮花一朵。」
J40nB490_p0468c20║一亨淨頭火。「昔浴我水，今酬汝火。得牛還馬，無可不
J40nB490_p0468c21║可。」
J40nB490_p0468c22║正根禪人火。舉火炬云：「不昧天真，根培正因，十四年
J40nB490_p0468c23║來，矢志日新。作麼生是日新的事？幾番招手不思歸，
J40nB490_p0468c24║俗舍常言非我親。」
J40nB490_p0468c25║拈來莖禪人火。「莖草拈來，覿體全彰，還家就路，不用
J40nB490_p0468c26║商量。」
J40nB490_p0468c27║程內人起柩。「斜陽入屋角，倦鳥返幽棲。就位在今日，
J40nB490_p0468c28║相攜歸故溪。」揮鋤云：「放汝出頭地，毋淹此水泥。」
J40nB490_p0468c29║舉火。「門裏出身易，身裏出門難。嫁衣能脫卻，隨處是
J40nB490_p0468c30║家山。且道娘未生時脫箇甚麼？得到家山後，風光仔
J40nB490_p0469a01║細看。」
J40nB490_p0469a02║復初真禪人火。「初年析薪，老復擔荷，斧彌柯消，須識
J40nB490_p0469a03║者箇。」下火云：「諾。」
J40nB490_p0469a04║永崖大師起龕。「初春秉拂，一眾欣然，忽聞別偈，令我
J40nB490_p0469a05║憂煎。人道汝頭正尾正，我道汝孝行未全。那裏是未
J40nB490_p0469a06║全處？」以手拽龕，云：「新婦騎驢阿家牽。」
J40nB490_p0469a07║照已知藏火。「歷年執事叢林，羨汝難行能行。照破目
J40nB490_p0469a08║前萬緣，己躬事作麼生？識得燈原是火，何妨幻影變
J40nB490_p0469a09║更。」
J40nB490_p0469a10║慧通上座火。「慧日高懸，在處皆通；月落猿啼，對面千
J40nB490_p0469a11║峰。堅上座！還識明暗不隔底麼？叮嚀損君德，無言終
J40nB490_p0469a12║有功。」
J40nB490_p0469a13║冰劍禪人火。「呼喚不回頭，安然驀直去。」擲火苣云：「指
J40nB490_p0469a14║點風光見本真，冰山劍樹等閒具。」
J40nB490_p0469a15║雙輪都管火。「一不成隻，兩不成雙。機輪轉處，黑豆生
J40nB490_p0469a16║光。」
J40nB490_p0469a17║印雪監院起龕。「要識毘盧印子，請看草鞋蹋雪，而今
J40nB490_p0469a18║將逐符行，特來為汝一說。」卓拄杖，云：「起。」
J40nB490_p0469a19║迥如耆宿起龕。「識得一，萬事畢，住岸卻迷人……」以手引
J40nB490_p0469a20║龕云：「翻身在此日。」
J40nB490_p0469a21║德容禪人火。「大地鼎沸，汝何免苦？惟德乃容，攜歸樂
J40nB490_p0469a22║土。睹赤手空拳恁麼行，彌陀記取是慈父。」
J40nB490_p0469a23║慈蔭知賓火。「進前思退後，退後復思前。一朝火性發，
J40nB490_p0469a24║燒盡者纏綿。栽松道者機緣熟，再來慈蔭覆三千。」
J40nB490_p0469a25║玄和尚封龕。「逆行順行，東拄西撐，虛空撲落，滿目雲
J40nB490_p0469a26║生。咄！」
J40nB490_p0469a27║起龕。「羅龍打鳳，於今八年，適當此際，何以為宣？咦！約
J40nB490_p0469a28║則退後，抴則向前。」
J40nB490_p0469a29║入祖堂。「新婦騎驢阿家牽，難禁臨風兩淚漣。含哀相
J40nB490_p0469a30║送入家會，芳名千古並先賢。」
J40nB490_p0469b01║靈鷲義和尚起龕。「耳食訃音，眼淚盆傾，失我良徒，哭
J40nB490_p0469b02║不成聲。」遂云：「起。還期莫戀，安養早回，伴我餘生。」
J40nB490_p0469b03║舉火。「恭惟靈鷲義長老，建梵剎於荊棘叢中，遠近仰
J40nB490_p0469b04║止；耕風雨於光相洞邊，緇素欽風。今朝果滿功成，如
J40nB490_p0469b05║何折合？」下火，云：「磨盤八角走空中，象王驚起火中吼。」
J40nB490_p0469b06║素鶴禪師靈骨入塔。「紫雲巖畔紫雲封，巖主了忘一
J40nB490_p0469b07║色功，雲散巖空流水杳，通玄猶自覓遺蹤。還見鶴禪
J40nB490_p0469b08║師遺蹤麼？」入骨，云：「翱翔霄漢出銀籠。」
J40nB490_p0469b09║影菴櫪禪人火。「覷破浮光幻影，菴居何以會計？」下火
J40nB490_p0469b10║云：「觸目西方現前，猜徘擬議塵蔽。」
J40nB490_p0469b11║繼宗博書記火。「繼先宗，胡弗然？」下火，云：「應須然。換卻
J40nB490_p0469b12║皮囊重會面，不妨再喫老僧拳。」
J40nB490_p0469b13║佛祖讚
J40nB490_p0469b14║巖頭觀音讚
J40nB490_p0469b15║頭無寶冠，身無瓔珞，似厭塵圜，有偏孤卓。我思大士
J40nB490_p0469b16║心不然，箕踞而下視兮，悲眾生之癡縛；臨崖於萬仞
J40nB490_p0469b17║兮，看誰向此棲泊？無語聲如雷，身心等寥廓，稽首讚
J40nB490_p0469b18║歎莫能窮，徒向虛空亂描摸。
J40nB490_p0469b19║澗老和尚真讚
J40nB490_p0469b20║居恒克己，出曰利生。隨緣去住，為法權衡。曰緇曰素，
J40nB490_p0469b21║無不傾誠。道場四座，電掣雷轟。此皆人人耳目所共，
J40nB490_p0469b22║故敢露布先聲。至於臨機殺活，拔楔抽釘，又豈不肖
J40nB490_p0469b23║弘瀚所能定評。咦！
J40nB490_p0469b24║玄祚和尚讚
J40nB490_p0469b25║瞻彼丰神，如山嵯峨，酬機說法，海水騰波。輔予首眾，
J40nB490_p0469b26║春日融和，住持八載，百折不磨。孝友持躬人共羨，謙
J40nB490_p0469b27║恭下士譽言多，掉臂臨行普請句，至今大地共吟哦。
J40nB490_p0469b28║剖雲長老影讚
J40nB490_p0469b29║不懼勢易時艱，赤心荷擔祖席。九載起廢扶傾，不用
J40nB490_p0469b30║腕頭氣力。鍛凡煉聖稱敏手，海納山容咸景式。此由
J40nB490_p0469c01║秉多生志願，得果熟香飄於今日。
J40nB490_p0469c02║自讚
J40nB490_p0469c03║義天仁維那請
J40nB490_p0469c04║祝髮佯狂，四海名傳，雖登曲盝，實出偶然。咦！雪操冰
J40nB490_p0469c05║腸眾委悉，空拳鬥富使人嫌。
J40nB490_p0469c06║水崖響書記請
J40nB490_p0469c07║二十年前，倔強難羇。二十年後，與世推移。牛兮馬兮
J40nB490_p0469c08║任人呼，佛手驢腳應時施。
J40nB490_p0469c09║剖雲鵬長老請
J40nB490_p0469c10║踞坐博嶺，四十餘年。大壽昌，先宗傳，達磨不傳。咦，傳
J40nB490_p0469c11║不傳，虛空釘橛，矢上加尖。
J40nB490_p0469c12║岐超祖監院請
J40nB490_p0469c13║一杖欲撐天地，雙眸炯炯古今，事難灼然不避，立志
J40nB490_p0469c14║儼若剛金。誰云迢迢物外？分明盛世頑民，喚作博瀛
J40nB490_p0469c15║住持，秪恐眼裏無筋。
J40nB490_p0469c16║卞玉璋監院請
J40nB490_p0469c17║是真非相，是相非真。耳提面命，時刻親承。一回拈出，
J40nB490_p0469c18║堪為證明。
J40nB490_p0469c19║慈引導後堂請
J40nB490_p0469c20║者醜形，絕儔侶。慈孫索讚，不辭與語。檢點平生無過
J40nB490_p0469c21║人，應世任緣獨自許。
J40nB490_p0469c22║一庵達知藏請
J40nB490_p0469c23║不畏風雨，挺出眾前。我懷有素，相對相憐。謾相憐，惡
J40nB490_p0469c24║態從教天下傳。
J40nB490_p0469c25║宿雲空青監院請
J40nB490_p0469c26║碧雲嵯峨，磊落山阿，葛洪去後神僊少，爾我來時佛
J40nB490_p0469c27║祖多。兩眼對兩眼，諸人還會麼？（與玄大師同軸。）
J40nB490_p0469c28║瀛山召監院請
J40nB490_p0469c29║立志事難弗避，躬行敬恕謙讓，學儒未遂便逃禪，博
J40nB490_p0469c30║瀛名稱粟和尚。似者等不唧溜漢，秪好塞壑填溝，那
J40nB490_p0470a01║堪寫出歸雲堂裏供養？
J40nB490_p0470a02║德心元悅眾請
J40nB490_p0470a03║弗作牛後，寧為雞口。一向囊藏被褲，此日出乖露。醜
J40nB490_p0470a04║醜醜，使得時辰顛倒走。
J40nB490_p0470a05║慈蔭蒼維那請
J40nB490_p0470a06║眼空佛祖，隨機收放。起坐同時，難寫行狀。畢竟是何
J40nB490_p0470a07║模樣？有時讓而不任，有時任而不讓，大地致今多怨
J40nB490_p0470a08║望。
J40nB490_p0470a09║道庵禪人請
J40nB490_p0470a10║七尺之軀，堂堂可羨。踞坐儼然，阿誰不見。更寫丹青，
J40nB490_p0470a11║雲遮日面。
J40nB490_p0470a12║詩偈
J40nB490_p0470a13║和鵝湖大師一衲遮身十首
J40nB490_p0470a14║一衲遮身百事荒，任呼牛馬也無妨。可憐逐妄迷真
J40nB490_p0470a15║者，不信閻浮即樂邦。識得娘生真面目，何愁向外著
J40nB490_p0470a16║空忙。更能坐斷兩頭後，烈火光中飛雪霜。
J40nB490_p0470a17║一衲遮身百事新，猶然還是舊時身。自從家國傾亡
J40nB490_p0470a18║後，但覺容顏不復嗔。奪食驅耕渾底事，利生接物枉
J40nB490_p0470a19║勞神。而今休問長安道，堪笑紛紛辨假真。
J40nB490_p0470a20║一衲遮身百事閒，清風明月可盤桓。對賓何復逞機
J40nB490_p0470a21║用，招友唯知恣笑談。三藏偏圓如拭紙，二乘滯寂怕
J40nB490_p0470a22║狂瀾。玄珠一自高懸後，瞬目揚眉若唾殘。
J40nB490_p0470a23║一衲遮身百事浮，金針玉線自相投，悟來洗面重安
J40nB490_p0470a24║鼻，那對菱花更怖頭？𥌓色未分人盡望，虛名已掃跡
J40nB490_p0470a25║無留，回思昔日憨和尚，不著歡兮不著愁。
J40nB490_p0470a26║一衲遮身百事休，大洋海底任遨遊。渾忘歲月居山
J40nB490_p0470a27║計，不說玄機謝客謀。慈父因憐窮子苦，浮生多為別
J40nB490_p0470a28║人愁。鋤頭放下方堪睡，蹄角何勞辨馬牛。
J40nB490_p0470a29║一衲遮身百事無，單丁猶自勝千夫。高僧壁上人皆
J40nB490_p0470a30║問，小塔尖新誰索圖？靈鷲峰前流毒乳，黃梅林裏逐
J40nB490_p0470b01║真盧。但能事上通無事，鐵笛橫吹泛五湖。
J40nB490_p0470b02║一衲遮身百事飄，冰凌劍刃悉逍遙。玄機妙語家風
J40nB490_p0470b03║淺，白雪陽春曲調高。手段謾誇超碧漢，神謀更有出
J40nB490_p0470b04║青霄。年來學就千般嬾，砂米慵將一水淘。
J40nB490_p0470b05║一衲遮身百事勾，不求如意更何愁。門前有路從人
J40nB490_p0470b06║過，囊裏無錢任賊偷。樹影飄搖如侶伴，蟬聲斷續若
J40nB490_p0470b07║歌謳。興來搔首江頭望，觸處生涯逐水浮。
J40nB490_p0470b08║一衲遮身百事完，營營逐逐也閒閒。入廛垂手非容
J40nB490_p0470b09║易，大用繁興未是難。海水掀翻衣不濕，月堂步出夜
J40nB490_p0470b10║將闌。笑看宴坐無言者，花雨紛紛落滿巖。
J40nB490_p0470b11║一衲遮身百事忘，拈來莖草放毫光。地爐深撥三冬
J40nB490_p0470b12║煖，羽扇輕招六月涼。售價不須居鬧市，求真何必外
J40nB490_p0470b13║皮囊？曾聞晦老瞞山谷，覿面唯言巖桂香。
J40nB490_p0470b14║建昌即事
J40nB490_p0470b15║滿目亂煙何日停，建橋徒有太平名。鄰州符節不相
J40nB490_p0470b16║信，當道風光見舊情。解纜無妨南北岸，張帆一任東
J40nB490_p0470b17║西行。沿江已絕魚龍躍，相對惟聞過客驚。
J40nB490_p0470b18║宿寶坊寺
J40nB490_p0470b19║停棹登輿過寶坊，入門鐘鼓韻琅琅。規模廣大思先
J40nB490_p0470b20║製，景物幽閒在僻疆。霧密每招玄豹隱，林疏已退野
J40nB490_p0470b21║狐藏。龐眉老叟情偏愜，向我長言到夜央。
J40nB490_p0470b22║禮廩山太祖塔
J40nB490_p0470b23║廩山何嵯峨，今古絕攀仰。節彼小山松，盤根於此上。
J40nB490_p0470b24║經冬歷夏時，為世作標榜。雖謂高難儔，寶方在其掌。
J40nB490_p0470b25║松花春到來，遍地見繁廣。我亦媿枝條，登臨動遐想。
J40nB490_p0470b26║禮壽昌老祖塔
J40nB490_p0470b27║太翁守拙臥田園，遍地而今盡子孫。壯歲披緇人擅
J40nB490_p0470b28║美，老年拽耙行難論。衝風冒雨家常事，枵腹驅耕古
J40nB490_p0470b29║範存。跋涉溪山呈片紙，敢云堂上用酬恩。
J40nB490_p0470b30║夜泊撫州
J40nB490_p0470c01║▆泊撫橋下，驚濤欲潑天。不惟愁過客，猶且禁行船。
J40nB490_p0470c02║衣薄蓬偏漏，心煩夜不眠。誰知出世者，也費度關錢。
J40nB490_p0470c03║雨中望龜峰
J40nB490_p0470c04║煙雨霏霏洒碧空，龜峰獨不露巃嵷。同行見我頻相
J40nB490_p0470c05║問，笑指煙雲翠靄中。
J40nB490_p0470c06║訪友不遇
J40nB490_p0470c07║張帆忽憶舊同遊，故爾江邊暫繫舟。扣戶不知何處
J40nB490_p0470c08║去，聊將紙筆記因由。
J40nB490_p0470c09║過益王墳
J40nB490_p0470c10║碣石猶然冷墓田，青青芳草塞瑩邊。銅駝已仆不堪
J40nB490_p0470c11║語，聊對姑山問舊緣。
J40nB490_p0470c12║吊壽昌竺和尚
J40nB490_p0470c13║烽火祖庭留瓦礫，八年傑閣聳雲端。睹茲難禁酸心
J40nB490_p0470c14║淚，回憶歸雲塔影寒。
J40nB490_p0470c15║清湖午夜
J40nB490_p0470c16║雨餘山色十分青，一片斜暉伴我行。叮囑舟人輕鼓
J40nB490_p0470c17║棹，莫教娑竭夢魂驚。
J40nB490_p0470c18║弔屈原（二首）
J40nB490_p0470c19║已遇波濤險，深知林下安。屈平何所事，偏自入狂狷。
J40nB490_p0470c20║問我同舟，知屈子否？屈子不知，是誰之咎？
J40nB490_p0470c21║泊龍井
J40nB490_p0470c22║江水潺潺，白日閒閒。狂風忽作，宿此龍灣。
J40nB490_p0470c23║寄雲大師
J40nB490_p0470c24║先師曾囑入歸雲，珍重懷香未敢焚。偶向座中輕一
J40nB490_p0470c25║撥，甲鼇峰頂起氤氳。
J40nB490_p0470c26║懷怡大師
J40nB490_p0470c27║懸思此際亦逍遙，池畔經行日幾遭。游罷歸來無一
J40nB490_p0470c28║事，呼童研墨寫芭蕉。
J40nB490_p0470c29║雨夜憶玄大師
J40nB490_p0470c30║此夜臨筵憶弟居，遙知瓢笠掛鄉廬。未逢南國歸來
J40nB490_p0471a01║鴈，那得平安一紙書。
J40nB490_p0471a02║中秋示烈生禪師
J40nB490_p0471a03║每逢八月喜中秋，今夜胡為興轉愁。嶺上白雲散欲
J40nB490_p0471a04║盡，悶來誰共語高樓。
J40nB490_p0471a05║示義天仁禪人
J40nB490_p0471a06║豹眼睜睜冷看人，雲藏霧隱幾經春。等閒縱步出林
J40nB490_p0471a07║去，哮吼一聲天地瞋。
J40nB490_p0471a08║示牧菴念禪人
J40nB490_p0471a09║瓶砵先隨六載矣，即今丈室仍驅使。三呼三喚諾聲
J40nB490_p0471a10║連，負汝負吾謾啟齒。
J40nB490_p0471a11║示定慧誥禪人
J40nB490_p0471a12║花落任風掃，田耕趁雨栽。徘徊休待暮，縱步返林隈。
J40nB490_p0471a13║示諾然召禪人
J40nB490_p0471a14║門前三徑曲，橋下一溪幽。博嶺與瀛岫，風光任所遊。
J40nB490_p0471a15║示印雪冬禪人
J40nB490_p0471a16║爾父當年曾囑託，抽釘拔楔解粘縛。拏雲攫霧技千
J40nB490_p0471a17║般，薦福曾酬一字。莫莫莫，麒麟只有一隻角。
J40nB490_p0471a18║示歇馳觀禪人
J40nB490_p0471a19║昔年隨父入招提，終日鼾鼾惱竹篦。落地金錢驚睡
J40nB490_p0471a20║起，思親淚雨漲前溪。
J40nB490_p0471a21║示冰崖響禪人
J40nB490_p0471a22║虎視牛行誰識得，人前慣作白拈賊。縱橫妙用在臨
J40nB490_p0471a23║時，直使虛空都逼塞。
J40nB490_p0471a24║示一菴達禪人
J40nB490_p0471a25║撥草瞻風何倜儻，當仁猶善識收放。博山機契祖燈
J40nB490_p0471a26║新，餧馬餧驢真可尚。
J40nB490_p0471a27║示剖雲鵬長老
J40nB490_p0471a28║聖箭靈源穿出，阿誰直下支當？橫拈倒用羨子，坐看
J40nB490_p0471a29║日射諸方。
J40nB490_p0471a30║示立夫傑維那
J40nB490_p0471b01║一向浮沉，不拘凡聖。傑出人前，吾道有慶。
J40nB490_p0471b02║示岐超祖監院
J40nB490_p0471b03║楊岐疇昔輔慈明，一段風光播宇寰。監院博嶠今卸
J40nB490_p0471b04║事，千鈞祖任復期擔。
J40nB490_p0471b05║示▆▆▆禪座
J40nB490_p0471b06║月照寒潭清徹底，神龍不肯守其中。今朝勘驗機緣
J40nB490_p0471b07║在，此去隨方建我宗。
J40nB490_p0471b08║示▆▆▆上座
J40nB490_p0471b09║諸方遍歷幾經年，今日機投信有緣。特把壽昌沒柄
J40nB490_p0471b10║钁，囑君隨處利人天。
J40nB490_p0471b11║臨終自說封龕
J40nB490_p0471b12║「塵說剎說熾然說，袋口結卻深藏舌。」遂封云：「雖然不
J40nB490_p0471b13║語聲如雷，若將耳聽頭腦裂。」
J40nB490_p0471b14║起龕
J40nB490_p0471b15║轉功就位，轉位就功，金鎖玄關齊裂斷，群象蹴踏趁
J40nB490_p0471b16║游龍。要識龍麼？奮迅風雷驚宇宙，潛藏煙霧擁千峰。
J40nB490_p0471b17║掛像
J40nB490_p0471b18║「描不成，畫不就。」遂展像云：「眼橫鼻直，一場漏逼。咦！」
J40nB490_p0471b19║封塔
J40nB490_p0471b20║步月橋，睹池水，出處行藏秪這是，不許龍眠百尺潭，
J40nB490_p0471b21║推爺還宜直向裏。咦！坐看冰河發燄，花生碓嘴。嗄！
J40nB490_p0471b22║
J40nB490_p0471b23║
J40nB490_p0471b24║
J40nB490_p0471b25║
J40nB490_p0471b26║
J40nB490_p0471b27║
J40nB490_p0471b28║
J40nB490_p0471b29║
J40nB490_p0471b30║
J40nB490_p0471c01║博山粟如瀚禪師行狀
J40nB490_p0471c02║師諱弘瀚，字粟如，勺菴其別號也。世居江西廣永豐
J40nB490_p0471c03║邑東之梅溪，明鳳陽司理忠貞余公子，昆季三，師出
J40nB490_p0471c04║仲焉。自幼天資穎異，補弟子員。年十六，以尊人受知
J40nB490_p0471c05║唐邸，得召見，賜廕襲，不受讓兄，復賜克敦孝友寵額，
J40nB490_p0471c06║仍授兵部職，從戎立效。定鼎後，終不改尊人忠貞之
J40nB490_p0471c07║志，矢心忠孝。二十一齡，棄而為僧，師事博山雪澗，奉
J40nB490_p0471c08║祖示以船子藏身公案，默究之。後隨祖住瀛山，一夕
J40nB490_p0471c09║聞鬼嘯，頓契破灶墮因緣。質見祖，祖曰：「侍者將糞箕
J40nB490_p0471c10║來。」師掩鼻即出，自是應機無礙。一日，因聞澗祖示眾
J40nB490_p0471c11║云：「近來瀛山佛法變了。或問：『有夢有想主人公』，我便
J40nB490_p0471c12║擲下竹篦；『無夢無想主人公』，我便豎起竹篦。」處，復致
J40nB490_p0471c13║疑於胸。年二十四，值母逝，盡孝治喪，哀毀骨立。及後
J40nB490_p0471c14║往參靈隱禮公，禮詰云：「世尊拈花意旨如何？」師云：「無
J40nB490_p0471c15║風起浪。」禮云：「迦葉微笑又作麼生？」師云：「忍俊不禁。」禮
J40nB490_p0471c16║云：「拈花微笑畢竟事如何？」師云：「好似雪上加霜。」禮云：
J40nB490_p0471c17║「大眾看看！此是諸方付法之流，在我靈隱猶未放過。」
J40nB490_p0471c18║遂安面壁軒打七。至第六日晨，正睡間，僯單忽以手
J40nB490_p0471c19║拍師云：「水來了，洗面去。」始頓釋礙膺。入見禮，禮云：「作
J40nB490_p0471c20║什麼？」師云：「和上已下煙波餌，曾有金鱗上釣無？」禮曰：
J40nB490_p0471c21║「上座聻？」師曰：「美食不中飽人餐。」禮曰：「你得個什麼消
J40nB490_p0471c22║息？」師展兩手，禮云：「莫草草。」師掩耳而出。禮復索頌本
J40nB490_p0471c23║參，師即於禮座援筆頌曰：「睡中主，無舌童兒笑語語，
J40nB490_p0471c24║霜餘葉落村原間，慚愧人前多錯舉。」禮閱頌曰：「且喜
J40nB490_p0471c25║上座喫棒有分。」解七後從受具，次年辭禮歸葬母，禮
J40nB490_p0471c26║堅留不獲，乃勉曰：「上座年當富強，宜自砥礪，他日歸
J40nB490_p0471c27║嗣博山，勿淹他家虀甕。」師拜別，歸瀛山省澗祖，祖見
J40nB490_p0471c28║遽問：「此時下路，佛法浩浩，因甚歸覲老僧？」師曰：「相逢
J40nB490_p0471c29║且喫茶。」祖曰：「且莫開此大口。」師曰：「和上更請一杯。」▆
J40nB490_p0471c30║宗寶和尚掃塔博山，師晉謁，因問：「從上葛藤即不問，
J40nB490_p0472a01║如何是第一義賓？」曰：「上座未離瀛山，早已與你道了。」
J40nB490_p0472a02║師云：「即今請師重宣。」寶曰：「你作麼生道？」師云：「人人山
J40nB490_p0472a03║外路，路路透長安。」寶曰：「你那裡學來的？」師喝云：「不妨
J40nB490_p0472a04║疑著。」寶云：「也不消得。」師拂袖便出。是冬，浪杖人主博
J40nB490_p0472a05║山席，澗祖命師持書候杖人，值博山常住失牛，杖人
J40nB490_p0472a06║晚參，旁僧推師出，師問：「博山既有把關在，因甚常住
J40nB490_p0472a07║失卻牛？」杖人云：「是誰之過？」師一喝，杖亦喝，師云：「恁麼
J40nB490_p0472a08║則覿面全提猶費力，隔山相見始知音。」杖云：「打折你
J40nB490_p0472a09║驢腰。」師云：「轉為流通去也。」杖人見師風骨俊捷、機辨
J40nB490_p0472a10║無礙，延師入方丈，謂曰：「汝師年邁，穎學遠隱，汝當為
J40nB490_p0472a11║吾首眾，他日繼住此席，庶不負吾南來為先博山求
J40nB490_p0472a12║人之念。」師以侍祖年老辭，遂持復書歸瀛。適綠林四
J40nB490_p0472a13║起，師偕同志數友結茆於玉之淨名，接澗祖避亂。未
J40nB490_p0472a14║幾，淨名亦遭兵燹。冬，澗祖受請住高泉。丙申春，杖人
J40nB490_p0472a15║以博山舊住相背，決意退去，復勒師至，命烈生和上
J40nB490_p0472a16║各執事扶師立住，向師作禮云：「吾千里來住博山，實
J40nB490_p0472a17║為求先博山座下賢能繼此法席。今公機辯雄捷，可
J40nB490_p0472a18║稱吾家聖箭，起先博山法道，舍公其誰？當聽吾言，幸
J40nB490_p0472a19║無固執。」師以澗祖在，固辭不允，杖人始從師言，請澗
J40nB490_p0472a20║祖再住博山。祖視篆後，立師首眾，眾皆折伏，內外肅
J40nB490_p0472a21║然。結冬，祖命師代座，師辭免。解七後，禁足關中歲餘。
J40nB490_p0472a22║戊戌夏，師乞假同玄叔隱靜宿雲。己亥冬，歸省祖，祖
J40nB490_p0472a23║復以博山院事命師肩，堅辭不獲，乃勸出書延耕菴
J40nB490_p0472a24║和上。明年庚子春，祖命師與玄叔持公啟接耕菴於
J40nB490_p0472a25║介岡，耕菴訂澗祖七旬誕後來山。秋，復偕玄叔走吊
J40nB490_p0472a26║杖人於南都攝山，晤竺菴和上，出接耕菴書稿陳竺，
J40nB490_p0472a27║竺勸云：「賢弟當繼主博山席，何事推讓？」師以慎重法
J40nB490_p0472a28║門對。辛丑，修大殿祖塔。澗祖誕後，復遣人持書速耕
J40nB490_p0472a29║菴主博山，耕菴復書苦辭，引身遠去，師乃集眾議為
J40nB490_p0472a30║澗祖建壽塔於蓮花峰下。壬寅，祖命師同玄叔募修
J40nB490_p0472b01║雪關和上窣堵。癸卯，集刻《澗祖錄》。甲辰，受上永檀護
J40nB490_p0472b02║請，應住高泉。乙巳冬，澗祖病篤，召師歸，集眾囑繼博
J40nB490_p0472b03║山住持，師傾淚拜受衣拂。越月，澗祖病愈，師仍將衣
J40nB490_p0472b04║拂送入方丈。丙午，祖命師作源流拈頌付梓。丁未春，
J40nB490_p0472b05║玉邑郭中尊及當道紳紟、文學瀛眾請主瀛山席，師
J40nB490_p0472b06║念雪伯祖創建、澗祖繼興之地，遂應請住持。夏，隨澗
J40nB490_p0472b07║祖掃塔壽昌。戊申冬，澗祖偶微疾，命師代座說戒，始
J40nB490_p0472b08║從祖命受印囑也。次年己酉春，信郡伯易菴高公聯
J40nB490_p0472b09║合郡宰官、七邑紳紟、同門法屬、本山勤舊、諸山碩德
J40nB490_p0472b10║公請師開堂博山，於是修葺殿庭，建澗祖塔，塔院百
J40nB490_p0472b11║廢悉舉，門庭煥然一新。時異太祖座下嗣法門人各
J40nB490_p0472b12║皆旺化，惟雪關伯祖法道寥寥，鮮繼起者，師嘗致己
J40nB490_p0472b13║嘆焉，乃退瀛山之席，推雲岫巒公衍關伯祖法脈。師
J40nB490_p0472b14║座下時英材濟濟，或勸師立己嗣，師云：「吾不欲以祖
J40nB490_p0472b15║庭視為己業。」越年辛亥，編刻異太祖《法錄》二部，費五
J40nB490_p0472b16║伯金，一送附藏，一存山流通。曩永邑遭金籓變亂，人
J40nB490_p0472b17║民死傷萬計，枯骸遍地，師啟邑侯夏收葬之。師盡孝
J40nB490_p0472b18║終身，為父忠貞公立墓道，建敕葬牌坊，重砌墳塋，鐫
J40nB490_p0472b19║刻文集。或譏師善知識，香資不宜俗用。師答云：「爾豈
J40nB490_p0472b20║不見昔佛世尊父淨梵王薨，躬率弟子負棺殮葬乎？
J40nB490_p0472b21║又教中載佛言：『父母有正信者，當全奉衣缽資供養。』
J40nB490_p0472b22║吾先君先慈精忠勁節，余為佛奴，傭工之資以供父
J40nB490_p0472b23║母，似可無媿。」甲寅變亂，偽將汪文生啟耿藩，欲師易
J40nB490_p0472b24║服從戊，耿命偽道金傳諭至山，師毅然鳴鼓示眾，有
J40nB490_p0472b25║「照用機輪事事忘，安容更道振戈旅」之句。卻耿藩書
J40nB490_p0472b26║略云：「瀚不時之人，偷生方外，休心息念已三十年，有
J40nB490_p0472b27║蒙註存，強以攘臂，豈仁人君子所為哉？若為著袈裟
J40nB490_p0472b28║壞法門，則雖節節支解，決不肯也。前於汪某致言，即
J40nB490_p0472b29║以一字絕之，今護法誤聽其啟，苟必來相勸勉，則一
J40nB490_p0472b30║缽五湖何所芛寓？博山堂堂祖席，一任令將軍輩絕
J40nB490_p0472c01║其爐煙，鞠為茂草而已矣，夫復何言？」耿接書，知不可
J40nB490_p0472c02║強，乃止。亂中有勸師遠遁者，師云：「無事而居，有事而
J40nB490_p0472c03║去，吾不為也。」嘗誓以身殉寺，以寺殉祖，日見兵騎往
J40nB490_p0472c04║來盈千累百，惟以慈心善口靡不攝服，信州士民依
J40nB490_p0472c05║山避難不下數萬，皆得保全，實師力也。及治平郡伯
J40nB490_p0472c06║易菴高公見師卻耿藩書，大為贊服曰：「此真節義丈
J40nB490_p0472c07║夫，不惟有光佛門，抑且名垂千古。」諭邑侯齊雕像為
J40nB490_p0472c08║千秋供，待修郡誌則登之。己未，師避席與弟玄祚裕
J40nB490_p0472c09║叔，當道固留弗克。庚申，眾弟子為師建壽塔於東峰
J40nB490_p0472c10║之上。永邑侯遜夫郁公與師莫逆交，後補任峽江，送
J40nB490_p0472c11║金為師置香燈田供塔院。丙寅，玄叔八滅，七眾復請
J40nB490_p0472c12║師再住博山。十年間，裝飾殿中兩廡圓覺聖像，移搆
J40nB490_p0472c13║澗祖塔院，山中房舍、靈木、清湖等庄壞者，悉舉新之。
J40nB490_p0472c14║乙亥冬，師躬至縣，白當道檀護，命鵬繼博山席，退逸
J40nB490_p0472c15║獅子堂。丙戌二月十九，示微恙，侍者進藥餌，師笑云：
J40nB490_p0472c16║「老僧非病，會當行矣。」至廿四，師坐於中堂，命侍僧呼
J40nB490_p0472c17║鵬輩至，師示眾云：「死生誠夢幻，聚散雲去留。燈籠語
J40nB490_p0472c18║露柱，諾諾頻點頭。即今事如何？八角磨盤空裡走，更
J40nB490_p0472c19║嫌何處不風流？」復手書封龕、起龕、掛幀、入塔諸偈，付
J40nB490_p0472c20║鵬依時宣讀。至廿七日申刻，師端坐，鵬輩再請開示，
J40nB490_p0472c21║師復說偈云：「生平爽直快絕，七十七年漏洩。如今撒
J40nB490_p0472c22║手便行，大冶爐飛片雪。」偈畢，斂目而逝。師生於明崇
J40nB490_p0472c23║禎庚午年二月初三日巳時，世壽七十七，僧臘五十
J40nB490_p0472c24║四。說法三坐道場，有三會錄行世。塔全身於東峰之
J40nB490_p0472c25║陽。其嗣法弟子：靈鷲仁、冰崖響、夢筆觀、博山鵬、石菴
J40nB490_p0472c26║祉、如愚恩、起範智、鳳林傑、迥超英、▆▆▆、▆▆▆、二
J40nB490_p0472c27║蘇軾等，共剃度納戒弟子不可勝計。師睿智天縱，願
J40nB490_p0472c28║力夙乘，棄軒冕於茂齡，置身心於空寂，徹佛祖淵源，
J40nB490_p0472c29║為人天眼目，忠孝出之天性，慈愛本乎自然，平常極
J40nB490_p0472c30║其謹持，臨事勇往不怯，自奉儉約，濟人急難，傾囊不
J40nB490_p0473a01║吝，目人平等，無分親疏貴賤，溫顏軟語，禮敬如一，主
J40nB490_p0473a02║持叢席，正己率人，或犯規矩，罰而不恕。故開堂說法
J40nB490_p0473a03║三十年，坐道場三座，湖海仰為準繩，接引方來，啟迪
J40nB490_p0473a04║禪衲，正顏厲己，不假色笑，開發正見，光明顯露，如青
J40nB490_p0473a05║天白日，人人自以詞臻奧，不復悲絲泣岐，所以諸方
J40nB490_p0473a06║稱師踞位、出師座下者，莫不佩服其德。至於入室呈
J40nB490_p0473a07║機投解，則如銅山鐵壁，莫可攀緣。末年退逸甘苦，同
J40nB490_p0473a08║眾或弟子另設飲食供奉，嘗叱退之。此師之生平大
J40nB490_p0473a09║既自至，其道之精微又非筆墨可形容。竊嘗聞老衲
J40nB490_p0473a10║昔德曰：「據曲盝木，稱善知識。今天下滔滔，皆是若粟
J40nB490_p0473a11║和尚之血心，視身體如鴻毛，護祖庭如眼目，言行相
J40nB490_p0473a12║應，縱橫機辯，異目超宗，宇內誠指不多屈者。」嗚呼！先
J40nB490_p0473a13║師傳先世法道，撐祖席門庭五十餘年，勞心焦思，不
J40nB490_p0473a14║致先聲殞越，還使祖道重光，可謂超逸絕塵，無媿為
J40nB490_p0473a15║異祖家孫、宗門聖箭者也。時　康熙四十有五年五
J40nB490_p0473a16║月上浣之吉，不肖嗣法繼住山門人傳鵬敬焚香百
J40nB490_p0473a17║拜謹狀。
J40nB490_p0473a18║青原三十三世博山第六代住持粟如瀚大師塔銘
J40nB490_p0473a19║并序
J40nB490_p0473a20║博山一席，自南唐韶國師開創以來，為天下選佛勝
J40nB490_p0473a21║場。繼而子瓊、無隱、悟本諸老，前後媲美，振耀一時。頻
J40nB490_p0473a22║登法座，琅琅有聲。中遭燬廢，敗瓦頹垣，不振者久矣。
J40nB490_p0473a23║迨明無異和尚，佩壽昌法印，乘願重興，揮麈據席，音
J40nB490_p0473a24║吼如潮，來集者數千人。余冏卿大成、徐魏國公弘基、
J40nB490_p0473a25║劉太史若宰，冠履相錯，皆頂禮師事之。二傳而雪澗
J40nB490_p0473a26║老人提唱海內，曹溪一燈未艾也。三代粟如大師，以
J40nB490_p0473a27║忠孝願力，翻然向般若路中，屏棄一切，假經聲佛號，
J40nB490_p0473a28║以銷磨其壯心浩氣。滄洲劫火之思，豈苟然哉！今秋，
J40nB490_p0473a29║予同參戎劉公孝思、上饒令劉公思沛，入山尋謁尊
J40nB490_p0473a30║宿。時秋光欲滿，山翠撲人，滿院樨香勃勃，欲效黃山
J40nB490_p0473b01║谷問無隱大義于晦堂故事。既而周行塔藏，本山住
J40nB490_p0473b02║持剖雲禪師為乞銘。出其帙，乃粟如大師狀也。按狀：
J40nB490_p0473b03║師諱弘瀚，永豐人，明鳳陽司理忠貞余公祚徵次子
J40nB490_p0473b04║也。母施，誥封恭人。天資穎異，幼補弟子員。年十六，以
J40nB490_p0473b05║尊人受知唐邸，得召見，賜廕襲，不受讓兄。後賜克敦
J40nB490_p0473b06║孝友寵額，仍授職從戎，奉敕祭葬。乃矢志忠孝，棄青
J40nB490_p0473b07║雲，事白業。年二十一，事博山澗，參船子藏身公案。後
J40nB490_p0473b08║隨澗住瀛山，一夕聞鬼嘯，頓契破灶墮因緣。質見澗，
J40nB490_p0473b09║澗曰：「侍者將糞箕來。」師掩鼻即出，自此應機無礙。丁
J40nB490_p0473b10║母憂後，往參靈隱禮公，安面壁軒打七。至六日晨，正
J40nB490_p0473b11║睡間，僯單忽以手拍師云：「水來了，去洗面。」始頓釋礙
J40nB490_p0473b12║膺。入見禮云：「和上已下煙波餌，還有金鱗上釣無？」禮
J40nB490_p0473b13║云：「上座聻？」師云：「美食不中飽人餐。」禮索頌本參，師即
J40nB490_p0473b14║於禮座援筆頌曰：「睡中主，無舌童兒笑語語。霜餘葉
J40nB490_p0473b15║落村原間，慚愧人前多錯舉。」禮驚異，留師為第一座。
J40nB490_p0473b16║次年，辭歸葬母，省澗老人于瀛山。時浪杖人主席博
J40nB490_p0473b17║山，師為澗持書上，杖人見師風骨俊捷，機辯無礙，目
J40nB490_p0473b18║為法門聖箭，欲以博山席遜師，師卒以奉澗。澗視篆，
J40nB490_p0473b19║立師首，眾內外翕伏。甲辰，應住高泉。丁未，受玉令郭
J40nB490_p0473b20║請，主瀛山。戊申冬，澗病篤，始承印囑。己酉春，受郡伯
J40nB490_p0473b21║高請，乃開堂於博山焉。次年，彙刻無異和尚廣錄，附
J40nB490_p0473b22║藏流通。甲寅，耿逆變，欲師易服從戎，偽將汪文生、偽
J40nB490_p0473b23║道金傳諭至山，師作書卻之甚堅。然尊禮賢者，素善
J40nB490_p0473b24║接人，雖干戈擾攘，而凶人醜類亦不忍犯。至博山，祖
J40nB490_p0473b25║席不致絕其爐煙，鞠為茂草，且信之士民依山避難
J40nB490_p0473b26║者以萬計，悉得保全，皆師力也。事平，郡伯高公紀其
J40nB490_p0473b27║事，擬登信乘，因遷陞未果，乃諭永令齊雕師像供塔
J40nB490_p0473b28║院。師主法席三座，前後住博山凡廿有一年云。嗚呼！
J40nB490_p0473b29║師之弘毅之概，津津猶在，倘非大乘法器，世所難拘，
J40nB490_p0473b30║易青衿而緇之，安得不為國之光、邦之彥？不則，屈於
J40nB490_p0473c01║威武，蹈一時之赫奕，奮人天之號令，加諸於刁斗之
J40nB490_p0473c02║間，則今日照世真燈，未必不為燐燐野火也。然則推
J40nB490_p0473c03║師之為忠於佛，較乃父之為忠於國，又何歉乎？紀師
J40nB490_p0473c04║生則明崇禎庚午二月初三巳時，世壽七十七，僧臘
J40nB490_p0473c05║五十四；歿則今康熙四十五年丙戌二月二十七申
J40nB490_p0473c06║時也。臨期顧命，宛同鶴樹。終譚自說辭世封龕、起龕、
J40nB490_p0473c07║封塔等語，已刻行世，茲不復贅。嗣法門人傳鵬、傳傑
J40nB490_p0473c08║等，奉全身塔于東峰之陽，師所莁也。予從剖公請而
J40nB490_p0473c09║為之銘曰：
J40nB490_p0473c10║峨峨博嶠，鬱鬱祖庭。賢人哲匠，連袂而升。
J40nB490_p0473c11║象哮獅吼，霞蔚雲蒸。惟師再起，琅琅有聲。
J40nB490_p0473c12║溯源先世，國彥邦楨。臣死君辱，子報父生。
J40nB490_p0473c13║夙乘願力，超出塵情。為儒環堵，為釋干城。
J40nB490_p0473c14║拳拳報本，照世真燈。忠國忠佛，匪曰岐程。
J40nB490_p0473c15║初入靈隱，頓悟圓明。拈槌豎拂，高踞博瀛。
J40nB490_p0473c16║慈風俠骨，祖席長膺。蓮開瑞瓣，花雨香城。
J40nB490_p0473c17║身支冠逆，履險如平。山搖海沸，風靜水澄。
J40nB490_p0473c18║閒名謝卻，東峰斂形。石藏屹屹，如岡如陵。
J40nB490_p0473c19║銘以係之，存順歿寧。
J40nB490_p0473c20║奉政大夫、同知廣信府事、新陞
J40nB490_p0473c21║中憲大夫、廣東惠州府知府、武清法弟趙璘頓首拜
J40nB490_p0473c22║撰。
J40nB490_p0473c23║
J40nB490_p0473c24║
J40nB490_p0473c25║
J40nB490_p0473c26║
J40nB490_p0473c27║
J40nB490_p0473c28║青原三十三世博山第六代住持粟如瀚禪師道行
J40nB490_p0473c29║塔院記
J40nB490_p0473c30║宗風不墜，待其人而後傳。非法傳之難，實傳人之▆，
J40nB490_p0474a01║故有傳人而後有傳法。一燈相續，綿延不熄，自非夙
J40nB490_p0474a02║因不昧，秉性堅貞，安能恢拓祖庭，振興來學，以暢厥
J40nB490_p0474a03║宗旨哉？余所交粟如大師，洵世所希覯者。師諱弘瀚，
J40nB490_p0474a04║字粟如，別號勺菴，世居江右廣永豐之梅谿。父余公，
J40nB490_p0474a05║為明鳳陽司理，著節忠貞。母施，封恭人。昆季三，師其
J40nB490_p0474a06║仲也。生而天資穎異，弱齡入邑庠，以尊人受知唐邸，
J40nB490_p0474a07║賜蔭襲，義讓乃兄，爰賜以克敦孝友旌額，仍授以職。
J40nB490_p0474a08║定鼎後，年方廿一，即棄儒從釋，北面博山，雪澗和尚
J40nB490_p0474a09║示以船子藏身公案。繼隨澗住瀛山，一夕聞鬼嘯，頓
J40nB490_p0474a10║悟破灶墮因緣。廿四歲，值母喪，盡力致哀，往參靈隱
J40nB490_p0474a11║禮公，大徹法源，歸瀛省澗。時浪杖人主博山，澗命持
J40nB490_p0474a12║書往候，見師機辯雄捷，再四殷留，以繼博山法席。緣
J40nB490_p0474a13║以澗在，固辭遜澗。及澗再住博山，立師首眾，內外翕
J40nB490_p0474a14║伏。繼為澗公刻語錄，建壽塔。甲辰，應住高泉，亦澗公
J40nB490_p0474a15║住地也。乙巳冬，澗公病篤，召師歸受衣拂，病間仍歸
J40nB490_p0474a16║之。丁未春，玉邑郭侯偕紳衿延住瀛山。戊申冬，始從
J40nB490_p0474a17║澗公命歸受印，囑開堂博山。於是重葺殿庭暨澗公
J40nB490_p0474a18║塔院，門庭一新，百廢具舉。陸續清理靈木、清湖等庄，
J40nB490_p0474a19║義推雲岫巒公住瀛山，以衍師伯雪關法脈。或有勸
J40nB490_p0474a20║望己嗣者，師云：「吾不欲私祖庭為己業也。」又不惜重
J40nB490_p0474a21║貲編刻其祖異公法錄。昔永邑遭金變，骸骨山積，師
J40nB490_p0474a22║啟邑侯殮瘞之，為父忠貞公立墓道坊表，鐫刻文集，
J40nB490_p0474a23║一如世尊之率僧徒葬其親淨梵王，全奉衣缽資以
J40nB490_p0474a24║供其父母，師亦猶行古之道也。甲寅亂，魏將汪啟耿
J40nB490_p0474a25║藩，欲師易服從戎，師以書堅卻之，耿知其難強而止。
J40nB490_p0474a26║嘗誓以身殉寺，保全依山避難數萬人。事平，郡伯高
J40nB490_p0474a27║公稱為節義丈夫，待編誌傳之千古，所以法派繁衍，
J40nB490_p0474a28║而博山鵬師尤嗣法之特出者也。己未，師隨避席，推
J40nB490_p0474a29║法弟弘裕字玄祚，時當道固留弗克。丙寅，玄祚圓寂，
J40nB490_p0474a30║七眾仍延師住博山，立鵬師首座。十年間，復修殿中
J40nB490_p0474b01║兩廡圓覺聖像，山中房舍壞者悉葺新之。乙亥冬，師
J40nB490_p0474b02║白當道檀護，命鵬師繼博山席，師退逸獅子堂。憶師
J40nB490_p0474b03║自親澗公以來，閒出參訪，歸根祖庭，開堂說法三十
J40nB490_p0474b04║餘年，坐三道場，紀載三會錄中，湖海奉為楷模。於戲！
J40nB490_p0474b05║吾閱世之所稱善知識者亦不乏，求其能如我師之
J40nB490_p0474b06║棄儒入道，報恩生成，孝友辭讓，利演群生，不避艱險，
J40nB490_p0474b07║堅貞自守，始終不易，呵護一山，嗣廣燈傳者，蓋戛戛
J40nB490_p0474b08║乎難之。法門龍象，舍師其誰？余守信州，與師往還，久
J40nB490_p0474b09║而彌篤。別纔兩載，詎師於今年丙戌二月廿七圓寂，
J40nB490_p0474b10║距其庚午生年，世壽七十有七。先數日，師預示挂幀
J40nB490_p0474b11║入塔諸偈，臨訣撒手便行，誠如偈云「大冶煙飛片雪」
J40nB490_p0474b12║也，何解脫至此？法嗣鵬等先為師建壽藏於東峰，永
J40nB490_p0474b13║邑侯郁公遜夫舊與師最契，補任峽江，猶齎金為師
J40nB490_p0474b14║置香燈田供塔院。今鵬師恐其歷久而煙沒不彰，以
J40nB490_p0474b15║余與師素莫逆，而深悉其生平，不遠千餘里持書至
J40nB490_p0474b16║金陵，請為之記。余不敏，為質言其實，俾世之覽者亦
J40nB490_p0474b17║可以想見師之為人，聞風而興感矣。時
J40nB490_p0474b18║康熙四十五年，歲次丙戌，孟秋月上浣之吉，
J40nB490_p0474b19║敕封中憲大夫、原知廣信府事、燕山法弟張國禎頓
J40nB490_p0474b20║首拜譔。
J40nB490_p0474b21║
J40nB490_p0474b22║
J40nB490_p0474b23║
J40nB490_p0474b24║
J40nB490_p0474b25║
J40nB490_p0474b26║　　嗣祖住博山法孫一導率監院光和等，刻
J40nB490_p0474b27║　粟老和上法錄六卷，送藏流通。伏願宗風永
J40nB490_p0474b28║　　扇，法道昌隆。行海與願海齊深，道山共壽
J40nB490_p0474b29║　　山並固。　時甲午桂月上浣之吉題。
J40nB490_p0474b30║粟如瀚禪師語錄卷之六終