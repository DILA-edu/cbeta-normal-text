P184n1617_p0639a01║妙法蓮華經要觧卷第四　　　　　曠五
P184n1617_p0639a02║溫陵開元蓮寺比丘　戒環　觧
P184n1617_p0639a03║譬喻品第三
P184n1617_p0639a04║譬者引淺况深喻者托言訓曉由前法說
P184n1617_p0639a05║示多方便皆為一乘上智已悟中根未觧
P184n1617_p0639a06║故引三車一門之淺以况三乘一道之深
P184n1617_p0639a07║而訓曉焉故名譬喻品經有九喻謂火宅
P184n1617_p0639a08║窮子藥草化城繫珠鑿井王髻父少醫師
P184n1617_p0639a09║舊唯言七喻遺却鑿井父少二喻謂是旁
P184n1617_p0639a10║出實非旁也喻說文二初法說緒餘二喻
P184n1617_p0639b01║說正文然法說緒餘合聮前品之末喻說
P184n1617_p0639b02║名題合標緒餘之後而分品似濫者身子
P184n1617_p0639b03║既自領悟法說欲以悟人故陳悟喜之意
P184n1617_p0639b04║而為機起疑發茲喻說然則悟喜等意乃
P184n1617_p0639b05║為喻說之由宜属此品文不為濫。
P184n1617_p0639b06║爾時舍利弗踊躍歡喜即起合掌瞻仰尊
P184n1617_p0639b07║顏而白佛言今從世尊聞此法音心懷踊躍
P184n1617_p0639b08║得未曾有。身子既悟法說自知作佛故踊
P184n1617_p0639b09║躍而作慶所未聞。
P184n1617_p0639b10║所以者何我昔從佛聞如是法見諸菩薩授
P184n1617_p0640a01║記作佛而我等不預斯事甚自感傷失於如
P184n1617_p0640a02║來無量知見。釋上也謂昔者方等會上共
P184n1617_p0640a03║聞是法然彼得授記我乃不預是失如來
P184n1617_p0640a04║無量知見今既得之所以踊喜無量知見
P184n1617_p0640a05║即一乘正智也。
P184n1617_p0640a06║世尊我常獨處山林𣗳下若坐若行每作
P184n1617_p0640a07║是念我等同入法性云何如來以小乘法而
P184n1617_p0640a08║見濟度是我等咎非世尊也。
P184n1617_p0640a09║居常推尅聞同記異非佛所私咎實在我
P184n1617_p0640a10║同入法性謂同證真理。
P184n1617_p0640b01║所以者何若我等待說所因成就阿耨多羅
P184n1617_p0640b02║三藐三菩提者必以大乘而得度脫然我等
P184n1617_p0640b03║不觧方便隨宜所說初聞佛法遇便信受思
P184n1617_p0640b04║惟取證。釋自咎也所因即般若實智為菩
P184n1617_p0640b05║提正因也佛固將說而我不欵待但初聞
P184n1617_p0640b06║四諦即便信受速取小果盖自誤也。
P184n1617_p0640b07║世尊我從昔來終日竟夜每自尅責而今
P184n1617_p0640b08║從佛聞所未聞未曾有法斷諸疑悔身意泰
P184n1617_p0640b09║然快得安隱今日乃知真是佛子從佛口生
P184n1617_p0640b10║從法化生得佛法分。
P184n1617_p0641a01║自慶所悟也口生者因聞一音法生者悟
P184n1617_p0641a02║如是法法分者得如來知見寶藏之分也。
P184n1617_p0641a03║爾時舍利弗欲重宣此義而說偈言。
P184n1617_p0641a04║我聞是法音得所未曾有心懷大歡喜
P184n1617_p0641a05║疑網皆已除昔來蒙佛教不失於大乘
P184n1617_p0641a06║佛音甚希有能除眾生惱我已得漏𥁞
P184n1617_p0641a07║聞亦除憂惱法音指法說也漏𥁞宜無
P184n1617_p0641a08║憂惱而云亦除者向雖漏𥁞餘習未𥁞今
P184n1617_p0641a09║得極證則除失大乘之憂及餘習未𥁞之惱。
P184n1617_p0641a10║我處於山谷或在林𣗳下若坐若經行
P184n1617_p0641b01║常思惟是事嗚呼深自責云何而自欺
P184n1617_p0641b02║頌居常自咎也。
P184n1617_p0641b03║我等亦佛子同入無漏法不能於未來
P184n1617_p0641b04║演說無上道金色三十二十力諸觧脫
P184n1617_p0641b05║同共一法中而不得此事八十種妙好
P184n1617_p0641b06║十八不共法如是等功德而我皆已失
P184n1617_p0641b07║我獨經行時見佛在大眾名聞滿十方
P184n1617_p0641b08║廣饒益眾生自惟失此利我為自欺誑
P184n1617_p0641b09║頌不預授記失佛功德也三十二相初自
P184n1617_p0641b10║足下安平終至頂相高圓猶如天盖十力
P184n1617_p0642a01║初自處非處智力終至永斷習氣智力八
P184n1617_p0642a02║十種好初自指爪狹長終至𦙄萬字相十
P184n1617_p0642a03║八不共謂不與二乘共也初自無過失終
P184n1617_p0642a04║至知過現未事無著無礙。
P184n1617_p0642a05║我常於日夜每思惟是事欲以問世尊
P184n1617_p0642a06║為失為不失我常見世尊稱讚諸菩薩
P184n1617_p0642a07║以是於日夜籌量如此事
P184n1617_p0642a08║見讚菩薩知我之非故籌量其失。
P184n1617_p0642a09║今聞佛音聲隨宜而說法無漏難思議
P184n1617_p0642a10║令眾至道塲而今乃知隨宜之說皆無漏
P184n1617_p0642b01║法真可以證道也。
P184n1617_p0642b02║我本著邪見為諸梵志師世尊知我心
P184n1617_p0642b03║㧞邪說涅槃我悉除邪見於空法得證
P184n1617_p0642b04║爾時心自謂得至於滅度而今乃自覺
P184n1617_p0642b05║非是實滅度感悟自慶也身子昔事珊
P184n1617_p0642b06║闍耶為外道梵志之師因佛為之㧞邪說
P184n1617_p0642b07║法乃入佛道。
P184n1617_p0642b08║若得作佛時具三十二相天人夜义眾
P184n1617_p0642b09║龍神等恭敬是時乃可謂永𥁞滅無餘
P184n1617_p0642b10║於空偏證非是實滅即相圓證始謂無餘
P184n1617_p0643a01║永𥁞滅即無餘涅槃也。
P184n1617_p0643a02║佛於大眾中說我當作佛聞如是法音
P184n1617_p0643a03║疑悔悉已除
P184n1617_p0643a04║牒偈首之詞通結也上頌長行已終。
P184n1617_p0643a05║初聞佛所說心中大驚疑將非魔作佛
P184n1617_p0643a06║惱亂我心耶佛以種種緣譬喻巧言說
P184n1617_p0643a07║其心安如海我聞疑網斷
P184n1617_p0643a08║初聞會三歸一聲聞得佛以非己智分故
P184n1617_p0643a09║疑之及詳觀佛說其心如海窮之益深測
P184n1617_p0643a10║之益遠乃信為實道無復疑也。
P184n1617_p0643b01║佛說過去世無量滅度佛安住方便中
P184n1617_p0643b02║亦皆說是法現在未來佛其數無有量
P184n1617_p0643b03║亦以諸方便演說如是法如今者世尊
P184n1617_p0643b04║從生及出家得道轉法輪亦以方便說
P184n1617_p0643b05║世尊說實道波旬無此事
P184n1617_p0643b06║此引方便品三世道同及自行道同之文
P184n1617_p0643b07║以自釋也波旬魔名。
P184n1617_p0643b08║以是我定知非是魔作佛我墮疑網故
P184n1617_p0643b09║謂是魔所為聞佛柔輭音深遠甚微妙
P184n1617_p0643b10║演暢清淨法我心大歡喜疑悔永已𥁞
P184n1617_p0644a01║安住實智中我定當作佛為天人所敬
P184n1617_p0644a02║轉無上法輪教化諸菩薩
P184n1617_p0644a03║牒釋前疑以由領悟也實智即一乘正智
P184n1617_p0644a04║也夫身子大智於佛聞法宜不言而諭乃
P184n1617_p0644a05║綢繆疑慮至於以佛為魔者盖道大機小
P184n1617_p0644a06║乍聞其言鮮不悖戰眩亂而非毀交謫譬
P184n1617_p0644a07║聞姑射之說以為狂而不信望哀駘之風
P184n1617_p0644a08║以為惡駭天下盖後世末俗聞佛道者類
P184n1617_p0644a09║多如此則大智疑慮有所為而設矣。
P184n1617_p0644a10║爾時佛告舍利弗吾今於天人沙門婆羅
P184n1617_p0644b01║門等大眾中說我昔曾於二萬億佛所為無
P184n1617_p0644b02║上道故常教化汝汝亦長夜隨我受學我以
P184n1617_p0644b03║方便引導汝故生我法中。
P184n1617_p0644b04║述其本因以明領悟得記之由也言於天
P184n1617_p0644b05║人眾中說者將明遠因遠記示不妄也戒
P184n1617_p0644b06║經云舍利弗曾於六十劫修菩薩道今云
P184n1617_p0644b07║二萬億佛所指彼時也長夜隨學言正智未明。
P184n1617_p0644b08║舍利弗我昔教汝志願佛道汝今悉忘而便
P184n1617_p0644b09║自謂已得滅度我今還欲令汝憶念本願所
P184n1617_p0644b10║行道故為諸聲聞說是大乘經名妙法蓮華
P184n1617_p0645a01║教菩薩法佛所護念。昔已繫珠今復示珠。
P184n1617_p0645a02║舍利弗汝於未來世過無量無邊不可思
P184n1617_p0645a03║議劫供養若干千萬億佛奉持正法具足菩
P184n1617_p0645a04║薩所行之道當得作佛號曰華光如來應供
P184n1617_p0645a05║正遍知明行足善逝世間觧無上士調御丈
P184n1617_p0645a06║夫天人師佛世尊。
P184n1617_p0645a07║既悟妙法當成佛道故得記作佛也諸授
P184n1617_p0645a08║記文皆二初供佛行道因記也次十號劫
P184n1617_p0645a09║國果記也此記大因大果以䇿進小乘也
P184n1617_p0645a10║號華光者華表因行光能發明由最初領
P184n1617_p0645b01║悟發明是道故也既受佛記猶過多劫然
P184n1617_p0645b02║後得果者成佛由智得果由行小乘雖悟
P184n1617_p0645b03║實智未修大行是謂素法身佛未有莊嚴
P184n1617_p0645b04║故須經劫供佛行菩薩道所以廓其大心
P184n1617_p0645b05║成就萬德萬德圓備乃成十號具足之佛
P184n1617_p0645b06║非自性天真之佛比矣若此頓教所謂過無
P184n1617_p0645b07║量不思議劫者直約正智頓斷無明頓圓種
P184n1617_p0645b08║智則無邊劫迷一時頓滅是謂過無邊劫成佛。
P184n1617_p0645b09║國名離垢其土平正清淨嚴飾安隱豐樂天
P184n1617_p0645b10║人熾盛琉璃為地有八交道黃金為繩以界
P184n1617_p0646a01║其側其傍各有七寶行𣗳常有華果華光如
P184n1617_p0646a02║來亦以三乘教化眾生舍利弗彼佛出時雖
P184n1617_p0646a03║非惡世以本願故說三乘法其劫名大寶莊
P184n1617_p0646a04║嚴何故名曰大寶莊嚴其國中以菩薩為大
P184n1617_p0646a05║寶故。劫國莊嚴皆因行依報也身子因行
P184n1617_p0646a06║以大智為本故國名離垢因行發明教菩
P184n1617_p0646a07║薩法故劫名大寶莊嚴而以菩薩為大寶
P184n1617_p0646a08║清淨嚴飾則無諸穢土安隱豐樂則無三
P184n1617_p0646a09║災苦天人熾盛則無三惡道有八交道等
P184n1617_p0646a10║者八正道之所會也七寶行𣗳等者七覺
P184n1617_p0646b01║支之所生也凡諸佛依報皆然盖因行所
P184n1617_p0646b02║同也若眾生依報則國名堪忍劫名五濁
P184n1617_p0646b03║其土坑坎沙礫為地亦因行所同也反而
P184n1617_p0646b04║求之離垢清淨之相皆即心地安隱豐樂
P184n1617_p0646b05║之事無非性德染淨轉變常存乎人使眾
P184n1617_p0646b06║生不為堪忍苦不起五濁業不行邪諂行
P184n1617_p0646b07║則真離垢平正安隱豐樂之國矣。
P184n1617_p0646b08║彼諸菩薩無量無邊不可思議筭數譬喻所
P184n1617_p0646b09║不能及非佛智力無能知者若欲行時寶華
P184n1617_p0646b10║承足此諸菩薩非初發意皆久植德本於無
P184n1617_p0647a01║量百千萬億佛所淨修梵行恒為諸佛之所
P184n1617_p0647a02║稱歎常修佛慧具大神通善知一切諸法之
P184n1617_p0647a03║門質直無偽志念堅固如是菩薩充滿其國
P184n1617_p0647a04║舍利弗華光佛壽十二小劫除為王子未作
P184n1617_p0647a05║佛時其國人民壽八小劫。
P184n1617_p0647a06║除為王子時獨記作佛後壽十二劫。
P184n1617_p0647a07║華光如來過十二小劫授堅滿菩薩阿耨多
P184n1617_p0647a08║羅三藐三菩提記告諸比丘是堅滿菩薩次
P184n1617_p0647a09║當作佛號曰華足安行多陁阿伽度阿羅訶
P184n1617_p0647a10║三藐三佛陁其佛國土亦復如是。
P184n1617_p0647b01║此身子轉記堅滿使傳續妙道也過十二
P184n1617_p0647b02║小劫即臨滅時也法華妙道本於燈明傳
P184n1617_p0647b03║於妙光繼於然燈佛佛授手光光相續故
P184n1617_p0647b04║身子得之而記號華光盖發明是道使有
P184n1617_p0647b05║目者共覩也堅滿得之又號華足安行則
P184n1617_p0647b06║率循是道使有趾者共由也至於其國菩
P184n1617_p0647b07║薩行則寶華承足則從其化者莫不由是
P184n1617_p0647b08║道也抑記號華足安行取其帶果行因也
P184n1617_p0647b09║菩薩寶華承足取其藉因趨果也因果互
P184n1617_p0647b10║為始終展轉不離是道欲續而不泯故有
P184n1617_p0648a01║轉記。
P184n1617_p0648a02║舍利弗是華光佛滅度之後正法住世三十
P184n1617_p0648a03║二小劫像法住世亦三十二小劫。
P184n1617_p0648a04║法初盛行人能以現量體悟為正去聖逾
P184n1617_p0648a05║遠人惟以比量倣觧為像正法教理行果
P184n1617_p0648a06║僃具像法有教理行而無果故古多聖賢
P184n1617_p0648a07║得道今乃蔑聞此正像異效也及乎末法
P184n1617_p0648a08║則空騰似量荒唐無實雖有教理無行果矣。
P184n1617_p0648a09║爾時世尊欲重宣此義而說偈言。
P184n1617_p0648a10║舍利弗來世成佛普智尊號名曰華光
P184n1617_p0648b01║當度無量眾供養無數佛具足菩薩行
P184n1617_p0648b02║十力等功德證於無上道過無量劫已
P184n1617_p0648b03║劫名大寶嚴世界名離垢清淨無瑕穢
P184n1617_p0648b04║以琉璃為地金繩界其道七寶雜色𣗳
P184n1617_p0648b05║常有華果實彼國諸菩薩志念常堅固
P184n1617_p0648b06║神通波羅蜜皆已悉具足於無數佛所
P184n1617_p0648b07║善學菩薩道如是等大士華光佛所化
P184n1617_p0648b08║佛為王子時棄國捨世榮於最末後身
P184n1617_p0648b09║出家成佛道此偈全頌與記皆即前意
P184n1617_p0648b10║普智即遍知也佛為王子時者諸佛皆示
P184n1617_p0649a01║為王子棄國捨榮警諸貪著如八意之於
P184n1617_p0649a02║燈明十六之於智勝是也生分已𥁞梵行
P184n1617_p0649a03║已立所作已辦不受後有名最後身。
P184n1617_p0649a04║華光佛住世壽十二小劫其國人民眾
P184n1617_p0649a05║壽命八小劫佛滅度之後正法住於世
P184n1617_p0649a06║三十二小劫廣度諸眾生正法滅𥁞已
P184n1617_p0649a07║像法三十二舍利廣流布天人普供養
P184n1617_p0649a08║華光佛所為其事皆如是其兩足聖尊
P184n1617_p0649a09║最勝無倫匹彼即是汝身宜應自欣慶
P184n1617_p0649a10║爾時四部眾比丘比丘尼優婆塞優婆夷
P184n1617_p0649b01║天龍夜义乾闥婆阿修羅迦樓羅緊那羅摩
P184n1617_p0649b02║睺羅伽等大眾見舍利弗於佛前受阿耨多
P184n1617_p0649b03║羅三藐三菩提記心大歡喜踊躍無量。
P184n1617_p0649b04║踊喜以謂我等亦如是必當得作佛。
P184n1617_p0649b05║各各脫身所著上衣以供養佛釋提桓因
P184n1617_p0649b06║梵天王等與無數天子亦以天妙衣天曼陁
P184n1617_p0649b07║羅花摩訶曼陁羅華等供養於佛所散天衣
P184n1617_p0649b08║住虛空中而自廻轉諸天伎樂百千萬種於
P184n1617_p0649b09║虛空中一時俱作雨眾天華。
P184n1617_p0649b10║衣服人之弢[〦/失/衣]也性障天之弢[〦/失/衣]也廻轉
P184n1617_p0650a01║即廻向意也諸天因聞妙法得離性障遂
P184n1617_p0650a02║回小向大是以脫衣供佛以藉其誠表觧
P184n1617_p0650a03║天弢隳天[〦/失/衣]也衣住空中而自廻轉乃廻
P184n1617_p0650a04║向精誠所感也。
P184n1617_p0650a05║而作是言佛昔於波羅柰初轉法輪今乃
P184n1617_p0650a06║復轉無上最大法輪。
P184n1617_p0650a07║昔轉四諦為最小今轉一乘為最大。
P184n1617_p0650a08║爾時諸天子欲重宣此義而說偈言。
P184n1617_p0650a09║昔於波羅柰轉四諦法輪分別說諸法
P184n1617_p0650a10║五眾之生滅今復轉最妙無上大法輪
P184n1617_p0650b01║是法甚深奧少有能信者
P184n1617_p0650b02║鹿苑分別五趣眾生生滅麄相容有能信
P184n1617_p0650b03║今茲一乘旨妙義奧故少能信者。
P184n1617_p0650b04║我等從昔來數聞世尊說未曾聞如是
P184n1617_p0650b05║深妙之上法世尊說是法我等皆隨喜
P184n1617_p0650b06║大智舍利弗今得受尊記我等亦如是
P184n1617_p0650b07║必當得作佛於一切世間最尊無有上
P184n1617_p0650b08║佛道叵思議方便隨宜說我所有福業
P184n1617_p0650b09║今世若過世及見佛功德𥁞廻向佛道
P184n1617_p0650b10║結讚自誓廻小向大也謂今世前世之福
P184n1617_p0651a01║業及值佛所作之功德皆誓捨小果廻向
P184n1617_p0651a02║佛道叵從反可謂不可也。
P184n1617_p0651a03║爾時舍利弗白佛言世尊我今無復疑悔
P184n1617_p0651a04║親於佛前得受阿耨多羅三藐三菩提記。
P184n1617_p0651a05║是諸千二百心自在者昔住學地佛常教
P184n1617_p0651a06║化言我法能離生老病死究竟涅槃是學無
P184n1617_p0651a07║學人亦各自以離我見及有無見等謂得涅
P184n1617_p0651a08║槃而今於世尊前聞所未聞皆墮疑惑。
P184n1617_p0651a09║心自在即無學羅漢學無學即小聲聞昔
P184n1617_p0651a10║蒙佛教自謂究竟而息見趣寂今聞雖說
P184n1617_p0651b01║涅槃亦非真滅是以疑惑也。
P184n1617_p0651b02║善哉世尊願為四眾說其因緣令離疑惑
P184n1617_p0651b03║爾時佛告舍利弗我先不言諸佛世尊以
P184n1617_p0651b04║種種因緣譬喻言詞方便說法皆為阿耨多
P184n1617_p0651b05║羅三藐三菩提耶是諸所說皆為化菩薩故
P184n1617_p0651b06║然舍利弗今當復以譬喻更明此義諸有智
P184n1617_p0651b07║者以譬喻得觧。
P184n1617_p0651b08║上皆發起喻說下文正演喻說。
P184n1617_p0651b09║二引火宅喻明昔權教皆為化迷也。
P184n1617_p0651b10║舍利弗若國邑聚落有大長者其年衰邁
P184n1617_p0652a01║財富無量多有田宅及諸僮僕。
P184n1617_p0652a02║譬佛王化三界也國有邑邑有聚落譬大
P184n1617_p0652a03║千有三界三界有六道四生大長者譬如
P184n1617_p0652a04║來為一切世間之父其年衰邁譬應緣已
P184n1617_p0652a05║久欲般涅槃也財富無量譬無量知見之
P184n1617_p0652a06║法財多有田宅譬方便智慧之福田僮僕
P184n1617_p0652a07║譬慈悲無倦以佑助正道從事群機。
P184n1617_p0652a08║其家廣大唯有一門多諸人眾一百二百
P184n1617_p0652a09║乃至五百人止住其中。譬五趣苦聚也家
P184n1617_p0652a10║譬三界一門譬一乘出離之道五百人譬
P184n1617_p0652b01║五趣眾生言一百二百者自人天次第而
P184n1617_p0652b02║數也。
P184n1617_p0652b03║堂閣朽故墻壁隤落柱根腐敗梁棟傾危
P184n1617_p0652b04║周帀俱時欻然火起焚燒舍宅。
P184n1617_p0652b05║譬身老苦逼也家有堂閣舍宅舍宅有墻
P184n1617_p0652b06║壁柱根梁棟皆朽腐將傾而不可居譬三
P184n1617_p0652b07║界有五陰眾生眾生有四大命根支體皆
P184n1617_p0652b08║變異速壞而不可保然且於中競造惡業
P184n1617_p0652b09║為五欲財利生死悲惱之所燒煑天上人
P184n1617_p0652b10║間無能免者故曰周帀俱時欻然火起。
P184n1617_p0653a01║長者諸子若十二十或至三十在此宅中。
P184n1617_p0653a02║言五百人又言諸子者人則汎舉群生子
P184n1617_p0653a03║則特舉從化者若十指菩薩子二十三十
P184n1617_p0653a04║指二乘子前於五趣言百此於三乘言十
P184n1617_p0653a05║者以五趣眾生從三乘之化者十一而已。
P184n1617_p0653a06║長者見是大火從四靣起即大驚怖。
P184n1617_p0653a07║譬觀六道苦起大悲心四靣即生老病死
P184n1617_p0653a08║四相為眾苦之本。
P184n1617_p0653a09║而作是念我雖能於此所燒之門安隱得出
P184n1617_p0653a10║而諸子等於火宅內樂著嬉戲不覺不知不
P184n1617_p0653b01║驚不怖火來逼身苦痛切己心不厭患無求
P184n1617_p0653b02║出意。所燒之門安隱得出譬佛於生死苦
P184n1617_p0653b03║永𥁞憂患不能襲也諸子樂著不覺不怖
P184n1617_p0653b04║譬深著世樂無有慧心徒見得忘形見利
P184n1617_p0653b05║忘真火宅之人皆如是也。
P184n1617_p0653b06║舍利弗是長者作是思惟我身手有力當以
P184n1617_p0653b07║衣祴若以几案從舍出之復更思惟是舍唯
P184n1617_p0653b08║有一門而復狹小。沉思救焚之方也謂恃
P184n1617_p0653b09║身手有力頋幼稚之微欲以衣祴密扶而
P184n1617_p0653b10║出之或以几案憑[挈-刀+力]而出之又思其門狹
P184n1617_p0654a01║小不可用此但以殷勤方便引而出之也
P184n1617_p0654a02║此譬三七思惟設教之意身手全體譬如
P184n1617_p0654a03║來知見力無所畏衣祴密用譬有大神力
P184n1617_p0654a04║几案可憑譬智慧力其門狹小譬二乘心
P184n1617_p0654a05║劣不堪此法故後文云若我但以神力及
P184n1617_p0654a06║智慧力讚如來知見力無所畏者眾生不
P184n1617_p0654a07║能以是得度故但以方便㧞濟之也三藏
P184n1617_p0654a08║法師云衣祴者西國盛華之具貢上貴人
P184n1617_p0654a09║用之。
P184n1617_p0654a10║諸子幼稚未有所識戀著戲處或當墮落為
P184n1617_p0654b01║火所燒我當為說怖畏之事此舍已燒宜時
P184n1617_p0654b02║疾出無令為火之所燒害作是念已如所思
P184n1617_p0654b03║惟具告諸子汝等速出。
P184n1617_p0654b04║憂其無知明告其害使知趍利。
P184n1617_p0654b05║父雖憐愍善言誘喻而諸子等樂著嬉戲
P184n1617_p0654b06║不肯信受不驚不畏了無出心亦復不知何
P184n1617_p0654b07║者是火何者為舍云何為失但東西走戲視
P184n1617_p0654b08║父而已。譬眾生為貪欲所迷雖遭大苦不
P184n1617_p0654b09║以為患耽湎既甚不知何者是苦何者是
P184n1617_p0654b10║身云何為貪但迷己逐物火馳不返雖值
P184n1617_p0655a01║佛法不從其化特視之而已。
P184n1617_p0655a02║爾時長者即作是念此舍已為大火所燒
P184n1617_p0655a03║我及諸子若不時出必為所焚我今當設方
P184n1617_p0655a04║便令諸子等得免斯害父知諸子先心各有
P184n1617_p0655a05║所好種種珍玩奇異之物情必樂著而告之
P184n1617_p0655a06║言汝等所可玩好希有難得汝若不取後必
P184n1617_p0655a07║憂悔如此種種羊車鹿車牛車今在門外可
P184n1617_p0655a08║以遊戲汝等於此火宅宜速出來隨汝所欲
P184n1617_p0655a09║皆當與汝。徒令速出則怫其所欲既不能
P184n1617_p0655a10║化故順其所欲而化之長者亦自恐被焚
P184n1617_p0655b01║者譬佛示身三界與民同患也知子所好
P184n1617_p0655b02║等者譬知諸眾生有種種欲隨其本性方
P184n1617_p0655b03║便說三也車表果法不属三界故云今在
P184n1617_p0655b04║門外可以遊戲者喻法樂可以自娛也牛
P184n1617_p0655b05║正服乘之大力者正譬大根以任大乘羊
P184n1617_p0655b06║鹿非可服乘徒以像牛為幼稚玩好之具
P184n1617_p0655b07║權譬小根以任小乘知羊鹿非可服乘徒
P184n1617_p0655b08║為玩好之具則知二乘不足致道徒為戲
P184n1617_p0655b09║論之法而已。
P184n1617_p0655b10║爾時諸子聞父所說珍玩之物適其願故
P184n1617_p0656a01║心各勇𨦣互相推排競共馳走爭出火宅。
P184n1617_p0656a02║言適其欲故化無不從進之為推退之為
P184n1617_p0656a03║排此爭出之勢也譬隨根利鈍决擇三乘
P184n1617_p0656a04║以求出離。
P184n1617_p0656a05║是時長者見諸子等安隱得出皆於四衢道
P184n1617_p0656a06║中露地而坐無復障礙其心泰然歡喜踊躍
P184n1617_p0656a07║乍喜諸子脫苦也四衢露坐等譬依四諦
P184n1617_p0656a08║造偏空而不知進也。
P184n1617_p0656a09║時諸子等各白父言父先所許玩好之具羊
P184n1617_p0656a10║車鹿車牛車願時賜與。
P184n1617_p0656b01║諸子出宅就父索車譬因獲三乘之利遂
P184n1617_p0656b02║執三乘之果。
P184n1617_p0656b03║舍利弗爾時長者各賜諸子等一大車。
P184n1617_p0656b04║譬說三之後等示一乘使知無二無三即
P184n1617_p0656b05║廢權立實也。
P184n1617_p0656b06║其車高廣眾寶莊校周帀欄楯四面懸鈴又
P184n1617_p0656b07║於其上張設幰盖亦以珍奇雜寶而嚴飾之
P184n1617_p0656b08║寶繩交絡垂諸華瓔重敷婉筵安置丹枕駕
P184n1617_p0656b09║以白牛膚色充潔形體姝好有大筋力行步
P184n1617_p0656b10║平正其疾如風又多僕從而侍衛之。
P184n1617_p0657a01║車譬一乘牛譬大根餘表一乘大根之德
P184n1617_p0657a02║用也其車高廣者高出三乘廣攝九部也
P184n1617_p0657a03║眾寶譬萬行欄楯譬總持懸鈴譬四辯之
P184n1617_p0657a04║下化幰盖譬慈悲之普覆雜寶譬眾善所
P184n1617_p0657a05║以嚴慈悲也寶繩譬四誓所以固慈悲也
P184n1617_p0657a06║垂諸華瓔則外布妙因聮續如瓔重敷婉
P184n1617_p0657a07║筵則內弘忍力柔軟如筵安置丹枕者使
P184n1617_p0657a08║心冥覺觀而默處是道也駕以白牛者非
P184n1617_p0657a09║純一大根不堪此乘也膚色充潔得其所
P184n1617_p0657a10║養而無染也形體姝好全其所賦而無惡
P184n1617_p0657b01║也有大筋力譬堪任大事行步平正譬允
P184n1617_p0657b02║蹈大方其疾如風譬一念頓造又多僕從
P184n1617_p0657b03║譬方便利生助道之事總而譬之即後所
P184n1617_p0657b04║謂諸佛禪定觧脫等娛樂之具一相一種
P184n1617_p0657b05║淨妙之樂也。
P184n1617_p0657b06║所以者何是大長者財富無量種種諸藏悉
P184n1617_p0657b07║皆充溢而作是念我財物無極不應以下劣
P184n1617_p0657b08║小車與諸子等。釋所以賜等一大車之意
P184n1617_p0657b09║譬如來有無量知見力無所畏諸佛法藏
P184n1617_p0657b10║能與眾生大乘之法。
P184n1617_p0658a01║今此幼童皆是吾子愛無偏黨我有如是七
P184n1617_p0658a02║寶大車其數無量應當等心各各與之不宜
P184n1617_p0658a03║差別。譬諸眾生皆是我子等與大乘不令
P184n1617_p0658a04║有人獨得滅度。
P184n1617_p0658a05║所以者何以我此物周給一國猶尚不匱何
P184n1617_p0658a06║况諸子。萬物皆徃資焉而不匱此之謂也。
P184n1617_p0658a07║是時諸子各乘大車得未曾有非本所望。
P184n1617_p0658a08║譬二乘得佛過其所望。
P184n1617_p0658a09║舍利弗於汝意云何是長者等與諸子珍
P184n1617_p0658a10║寶大車寧有虛妄不。問許三而賜一猶始
P184n1617_p0658b01║權而終實始終相違涉虛妄不。
P184n1617_p0658b02║舍利弗言不也世尊是長者但令諸子得免
P184n1617_p0658b03║火難全其軀命非為虛妄何以故若全身命
P184n1617_p0658b04║便為已得玩好之具况復方便於彼火宅而
P184n1617_p0658b05║㧞濟之。以全身命為得玩好者身之可玩
P184n1617_p0658b06║固甚於物盖身為道本本全則道全所以
P184n1617_p0658b07║至人常遺物抱道以全身養生而火宅之
P184n1617_p0658b08║人唯物之玩不自貴愛故此警之耳。
P184n1617_p0658b09║世尊若是長者乃至不與最小一車猶不
P184n1617_p0658b10║虛妄何以故是長者先作是意我以方便令
P184n1617_p0659a01║子得出以是因緣無虛妄也何况長者自知
P184n1617_p0659a02║財富無量欲饒益諸子等與大車佛告舍利
P184n1617_p0659a03║弗善哉善哉如汝所言。
P184n1617_p0659a04║舍利弗如來亦復如是則為一切世間之
P184n1617_p0659a05║父。視四生如一子等三界以同仁。
P184n1617_p0659a06║於諸怖畏衰惱憂患無明暗蔽永𥁞無餘。
P184n1617_p0659a07║怖畏惱患即三界苦相無明暗蔽即四生
P184n1617_p0659a08║苦本於此永𥁞即如如佛。
P184n1617_p0659a09║而悉成就無量知見力無所畏有大神力及
P184n1617_p0659a10║智慧力具足方便智慧波羅蜜大慈大悲常
P184n1617_p0659b01║無懈倦恒求善事利益一切。
P184n1617_p0659b02║知見力無畏正智也方便智度權智也神
P184n1617_p0659b03║力智力所以資正智慈悲無倦所以運權智。
P184n1617_p0659b04║而生三界朽故火宅為度眾生生老病死
P184n1617_p0659b05║憂悲苦惱愚癡暗蔽三毒之火教化令得阿
P184n1617_p0659b06║耨多羅三藐三菩提。由慈悲故示生三界
P184n1617_p0659b07║之家濟度五趣之眾以自永𥁞無明暗蔽
P184n1617_p0659b08║故欲度眾生愚癡暗蔽以自成就無量知
P184n1617_p0659b09║見故欲令眾生得大菩提所謂欲令一切
P184n1617_p0659b10║眾如我等無異也。
P184n1617_p0660a01║見諸眾生為生老病死憂悲苦惱之所燒
P184n1617_p0660a02║煑亦以五欲財利故受種種苦又以貪著追
P184n1617_p0660a03║求故現受眾苦後受地獄畜生餓鬼之苦若
P184n1617_p0660a04║生天上及在人間貧窮困苦愛別離苦冤憎
P184n1617_p0660a05║會苦如是等種種諸苦眾生沒在其中歡喜
P184n1617_p0660a06║遊戲不覺不知不驚不怖亦不生猒不求觧
P184n1617_p0660a07║脫於此三界火宅東西馳走雖遭大苦不以
P184n1617_p0660a08║為患。此備舉三界火宅苦狀該三世六道
P184n1617_p0660a09║因果也生老病死憂悲苦惱為果業属前
P184n1617_p0660a10║因五欲財利追求等苦為因業属後果畜
P184n1617_p0660b01║生餓鬼天上人間即緣上因果成六道業
P184n1617_p0660b02║化為異類淪替不停實可驚怖彼且喜而
P184n1617_p0660b03║不猒遭而不患實癡暗所蔽也。
P184n1617_p0660b04║舍利弗佛見此已便作是念我為眾生之
P184n1617_p0660b05║父應㧞其苦難與無量無邊佛智慧樂令其
P184n1617_p0660b06║遊戲舍利弗如來復作是念若我但以神力
P184n1617_p0660b07║及智慧力捨於方便為諸眾生讚如來知見
P184n1617_p0660b08║力所無畏者眾生不能以是得度。
P184n1617_p0660b09║無邊佛慧樂即一乘法樂如來知見力無
P184n1617_p0660b10║所畏即一乘法體雖足以㧞苦然非凡夫
P184n1617_p0661a01║事故不能以是得度。
P184n1617_p0661a02║所以者何是諸眾生未免生老病死憂悲
P184n1617_p0661a03║苦惱而為三界火宅所燒何由能觧佛之智
P184n1617_p0661a04║慧。所以不能以是得度者為眾苦所迷故。
P184n1617_p0661a05║舍利弗如彼長者雖復身手有力而不用
P184n1617_p0661a06║之但以殷勤方便勉濟諸子火宅之難然後
P184n1617_p0661a07║各與珍寶大車如來亦復如是雖有力無所
P184n1617_p0661a08║畏而不用之但以智慧方便於三界火宅㧞
P184n1617_p0661a09║濟眾生為說三乘聲聞辟支佛佛乘。
P184n1617_p0661a10║法喻雙明。
P184n1617_p0661b01║而作是言汝等莫得樂住三界火宅勿貪麄
P184n1617_p0661b02║弊色聲香味觸也若貪著生愛則為所燒。
P184n1617_p0661b03║此善言誘諭力㧞其苦也色等五欲俗以
P184n1617_p0661b04║為軟羙佛以為麄弊為皆幻惑濁惡能發
P184n1617_p0661b05║業苦實致火之具也故貪著生愛則為所燒
P184n1617_p0661b06║汝速出三界當得三乘聲聞辟支佛佛乘我
P184n1617_p0661b07║今為汝保任此事終不虛也汝等但當勤修
P184n1617_p0661b08║精進如來以是方便誘進眾生復作是言汝
P184n1617_p0661b09║等當知此三乘法皆是聖所稱歎自在無繫
P184n1617_p0661b10║無所依求乘是三乘以無漏根力覺道禪定
P184n1617_p0662a01║觧脫三昧等而自娛樂便得無量安隱快樂
P184n1617_p0662a02║示以三乘而讚其法使向慕也此三乘法
P184n1617_p0662a03║聖所稱歎者諸佛共尊也能離生死故自
P184n1617_p0662a04║在無繫異有為法故無所依求得是乘者
P184n1617_p0662a05║斯得無漏五根五力七覺支八正道四禪
P184n1617_p0662a06║九次第定八觧脫諸三昧法足以娛樂脫
P184n1617_p0662a07║三界苦。
P184n1617_p0662a08║舍利弗若有眾生內有智性從佛世尊聞
P184n1617_p0662a09║法信受殷勤精進欲速出三界自求涅槃是
P184n1617_p0662a10║名聲聞乘如彼諸子為求羊車出於火宅。
P184n1617_p0662b01║此辯三乘根性不等取果有異如彼諸子
P184n1617_p0662b02║玩好不同內有智性者謂正因信種揀非
P184n1617_p0662b03║闡提也內有是因故從佛為緣觀四諦理
P184n1617_p0662b04║聞聲悟道名聲聞乘欲速機小故譬羊車。
P184n1617_p0662b05║若有眾生從佛世尊聞法信受殷勤精進
P184n1617_p0662b06║求自然慧樂獨善寂深知諸法因緣是名辟
P184n1617_p0662b07║支佛乘如彼諸子為求鹿車出於火宅。
P184n1617_p0662b08║辟支此云獨覺亦通緣覺出無佛世觀物
P184n1617_p0662b09║變易自覺無生故號獨覺觀十二緣覺真
P184n1617_p0662b10║諦理故號緣覺求自然慧樂獨善寂即獨
P184n1617_p0663a01║覺也深知諸法因緣即緣覺也此乘斷三
P184n1617_p0663a02║界見思與聲聞同更侵斷習氣根性猛利
P184n1617_p0663a03║故居聲聞上其機稍大故譬鹿車。
P184n1617_p0663a04║若有眾生從佛世尊聞法信受勤修精進
P184n1617_p0663a05║求一切智佛智自然智無師智如來知見力
P184n1617_p0663a06║無所畏愍念安樂無量眾生利益天人度脫
P184n1617_p0663a07║一切是名大乘菩薩求此乘故名為摩訶薩
P184n1617_p0663a08║如彼諸子為求牛車出於火宅。
P184n1617_p0663a09║此兼三乘集眾智之大根也一切智即菩
P184n1617_p0663a10║薩智也佛智即一切種智也自然即離諸
P184n1617_p0663b01║證取者無師即不由他悟者能求眾智及
P184n1617_p0663b02║如來知見廣大德用而愍安利度所以為
P184n1617_p0663b03║大菩薩其機為最故譬牛車。
P184n1617_p0663b04║舍利弗如彼長者見諸子等安隱得出火
P184n1617_p0663b05║宅到無畏處自惟財富無量等以大車而賜
P184n1617_p0663b06║諸子。此牒見子得出露地而坐自念財物
P184n1617_p0663b07║無極不與小車等文。
P184n1617_p0663b08║如來亦復。如是為一切眾生之父若見無
P184n1617_p0663b09║量億千眾生以佛教門出三界苦怖畏險道
P184n1617_p0663b10║得涅槃樂如來爾時便作是念我有無量無
P184n1617_p0664a01║邊智慧力無畏等諸佛法藏是諸眾生皆是
P184n1617_p0664a02║我子等與大乘不令有人獨得滅度皆以如
P184n1617_p0664a03║來滅度而滅度之。
P184n1617_p0664a04║合上可明出三界苦得涅槃樂即權乘小
P184n1617_p0664a05║果如來滅度而滅度之即大乘極果。
P184n1617_p0664a06║是諸眾生脫三界者悉與諸佛禪定觧脫等
P184n1617_p0664a07║娛樂之具皆是一相一種聖所稱歎能生淨
P184n1617_p0664a08║妙第一之樂。䟽上等與大乘之意也謂彼
P184n1617_p0664a09║脫三界者雖得小乘禪定觧脫然猶猒有
P184n1617_p0664a10║著空非一相也裂為二乘非一種也執著
P184n1617_p0664b01║未除非淨也空有未融非妙也故與之諸
P184n1617_p0664b02║佛禪定觧脫娛樂之具一相一種淨妙之
P184n1617_p0664b03║樂如彼大車眾羙具僃。
P184n1617_p0664b04║舍利弗如彼長者初以三車誘引諸子然
P184n1617_p0664b05║後但與大車寶物莊嚴安隱第一然彼長者
P184n1617_p0664b06║無虛妄之咎。先牒次結。
P184n1617_p0664b07║如來亦復如是無有虛妄初說三乘引導
P184n1617_p0664b08║眾生然後但以大乘而度脫之何以故如來
P184n1617_p0664b09║有無量智慧力無所畏諸法之藏能與一切
P184n1617_p0664b10║眾生大乘之法但不𥁞能受舍利弗以是因
P184n1617_p0665a01║緣當知諸佛方便力故於一佛乘分別說三
P184n1617_p0665a02║總結前文也不𥁞能受者機不齊故。
P184n1617_p0665a03║
P184n1617_p0665a04║
P184n1617_p0665a05║妙法蓮華經要觧卷第四終