T30n1579_p0778b12║
T30n1579_p0778b13║
T30n1579_p0778b14║
T30n1579_p0778b15║瑜伽師地論卷第八十六
T30n1579_p0778b16║
T30n1579_p0778b17║彌勒菩薩說
T30n1579_p0778b18║三藏法師玄奘奉　詔譯
T30n1579_p0778b19║攝事分中契經事行擇攝第一之二
T30n1579_p0778b20║復次，嗢拕南曰：
T30n1579_p0778b21║想行、愚相、眼、勝利、九智、無癡、與勝進、
T30n1579_p0778b22║我見差別、三相行、法總等品三後廣。
T30n1579_p0778b23║於諸行中，修無常想行有五種。謂由無常
T30n1579_p0778b24║性、無恒性、非久住性、不可保性、變壞法性
T30n1579_p0778b25║故。此中剎那剎那壞，故無常。自體繫屬有
T30n1579_p0778b26║限住壽，故無恒。外事、劫後決定無住，故非
T30n1579_p0778b27║久住。壽量未滿，容被緣壞，非時而死，故不
T30n1579_p0778b28║可保。乃至爾所時住，於其中間不定安樂，
T30n1579_p0778b29║故變壞法。復次，愚夫略有三種愚夫之相。
T30n1579_p0778c01║何等為三？謂諸愚夫，於一切行如上所說
T30n1579_p0778c02║五無常性不能思惟；於非真實勝劣性中，
T30n1579_p0778c03║分別勝劣，稱量自他，謂己為勝。是名第
T30n1579_p0778c04║一愚夫之相。如謂己勝，謂等、謂劣，廣說亦
T30n1579_p0778c05║爾。與此相違，當知智者亦有三種智者之
T30n1579_p0778c06║相。
T30n1579_p0778c07║復次，由二種相，當知聖者慧眼清淨。謂由
T30n1579_p0778c08║遠塵及離垢故。由見所斷諸煩惱纏得離
T30n1579_p0778c09║繫故，名為遠塵。由彼隨眠得離繫故，說
T30n1579_p0778c10║名離垢。又現觀時，有麁我慢隨入作意間無
T30n1579_p0778c11║間轉，若遍了知所取、能取、所緣平等，彼即斷
T30n1579_p0778c12║滅；彼斷滅故，說名遠塵。一切見道所斷煩惱
T30n1579_p0778c13║隨眠斷故，說名離垢。
T30n1579_p0778c14║復次，遠塵離垢，於諸法中得法眼時，當知
T30n1579_p0778c15║即得十種勝利。何等為十？一者、於四聖諦
T30n1579_p0778c16║已善見故，說名見法。二者、隨獲一種沙門
T30n1579_p0778c17║果故，說名得法。三者、於已所證能自了知：
T30n1579_p0778c18║我今已盡所有那落迦、傍生、餓鬼，我證預流，
T30n1579_p0778c19║乃至廣說。由如是故，說名知法。四者、得四
T30n1579_p0778c20║證淨，於佛法僧如實知故，名遍堅法。五者、
T30n1579_p0778c21║於自所證無惑。六者、於他所證無疑。七者、
T30n1579_p0778c22║宣說聖諦相應教時，不藉他緣。八者、不觀
T30n1579_p0778c23║他面，不看他口，於此正法毘奈耶中，一切
T30n1579_p0778c24║他論所不能轉。九者、記別一切所證解脫，
T30n1579_p0778c25║都無所畏。十者、由二因緣，隨入聖教，謂正
T30n1579_p0778c26║世俗及第一義故。
T30n1579_p0778c27║復次，有九種智，能於諸行遍知、超越。謂諸
T30n1579_p0778c28║行流轉智、諸行還滅智、雜染因緣智、清淨
T30n1579_p0778c29║因緣智、清淨智，及苦智、集智、滅智、道智。此
T30n1579_p0779a01║中諸行流轉智者，略由三種因緣集故，一切
T30n1579_p0779a02║行集所有正智。謂憙集故、觸集故、名色集故，
T30n1579_p0779a03║隨其所應，若色集、若受等集、若識集。即此三
T30n1579_p0779a04║種因緣滅故，三種行滅，是名諸行還滅智。雜
T30n1579_p0779a05║染因緣智、清淨因緣智及清淨智者，謂於愛
T30n1579_p0779a06║味、過患、出離，如前應知。四聖諦中苦等四
T30n1579_p0779a07║智，如前分別聖諦道理，應知其相。於異生
T30n1579_p0779a08║位修前五智，能速證後四聖諦智；由證
T30n1579_p0779a09║彼故，能於諸行如實了知。又若於前諸智
T30n1579_p0779a10║有闕，必定不能以諦道理遍知諸行，要
T30n1579_p0779a11║當證得方能遍知。若於諦理遍知行智有
T30n1579_p0779a12║所闕者，必定不能於上修道，以對治力
T30n1579_p0779a13║斷諸煩惱，超一切行。與此相違，乃能超越。
T30n1579_p0779a14║是故說言有九種智，能於諸行遍知、超
T30n1579_p0779a15║越。
T30n1579_p0779a16║復次，修觀行者由三處故，於諸行中無愚
T30n1579_p0779a17║癡住。何等為三？一、於過去諸行，如實了知
T30n1579_p0779a18║是無常性；二、於現在諸行，如實了知是滅
T30n1579_p0779a19║法性；三、於未來諸行，如實了知生滅法性。
T30n1579_p0779a20║彼由如是，於三世行無有愚癡，不染污心
T30n1579_p0779a21║安樂而住，墮在明數。與此相違，當知即是
T30n1579_p0779a22║有愚癡住，墮無明數。復有三種煩惱異名，
T30n1579_p0779a23║多分說在煩惱品中。一、貪異名，二、瞋異名，三、
T30n1579_p0779a24║癡異名。貪異名者，亦名為喜，亦名為貪，亦
T30n1579_p0779a25║名為顧，亦名為欣，亦名為欲，亦名為昵，亦
T30n1579_p0779a26║名為樂，亦名為藏，亦名為護，亦名為著，亦
T30n1579_p0779a27║名為希，亦名為耽，亦名為愛，亦名為染，亦
T30n1579_p0779a28║名為渴。瞋異名者，亦名為恚，亦名為憎，亦
T30n1579_p0779a29║名為瞋，亦名為忿，亦名為損，亦名不忍，亦
T30n1579_p0779b01║名違戾，亦名暴惡，亦名䖧螫，亦名拒對，亦
T30n1579_p0779b02║名慘毒，亦名憤發，亦名怒憾，亦名懷慼住，
T30n1579_p0779b03║亦名生欻勃。癡異名者，亦名無智，亦名無
T30n1579_p0779b04║見，亦名非現觀，亦名惛昧，亦名愚癡，亦名
T30n1579_p0779b05║無明，亦名黑闇。如是等名，當知如前攝異
T30n1579_p0779b06║門分，多分已辨。憙、貪差別，我今當說。緣依
T30n1579_p0779b07║止受所生欣樂，說名為喜；緣生受境所
T30n1579_p0779b08║起染著，說名為貪。又於將得境生名喜，
T30n1579_p0779b09║若於已得境生名貪。又於已得臨將受
T30n1579_p0779b10║用名憙，即於此事正受用時名貪。又於能
T30n1579_p0779b11║得境界方便名喜，即於境界名貪。又
T30n1579_p0779b12║於後有名喜，於現境界名貪。又於所
T30n1579_p0779b13║愛他有情類榮利名喜，於自所得榮利名
T30n1579_p0779b14║貪。
T30n1579_p0779b15║復次，於諸行中如理修者，有四勝進。謂勝
T30n1579_p0779b16║進想略有三種，一、未得為得，二、未會為會，三、
T30n1579_p0779b17║未證為證。若為獲得現法樂住，名第四勝
T30n1579_p0779b18║進。最初能得先所未得預流果故，當知是
T30n1579_p0779b19║名未得為得。即此為依，復能契會上學果
T30n1579_p0779b20║故，當知是名未會為會。即此為依，復能證
T30n1579_p0779b21║得阿羅漢果，於諸惑斷能作證故，當知是
T30n1579_p0779b22║名未證為證。若已證得阿羅漢果，更無未
T30n1579_p0779b23║得為得乃至未證為證故，正勤修習；但為現
T30n1579_p0779b24║法樂住，正勤修習。又依自義，有三勝進想。
T30n1579_p0779b25║謂於諸行中厭背想、過患想、實義想。厭背
T30n1579_p0779b26║想者，復有四行。謂於諸行思惟如病、如癰、
T30n1579_p0779b27║如箭、惱害。如病者，謂如有一，因界錯亂所
T30n1579_p0779b28║生病苦，修厭背想。如癰者，謂如有一，因
T30n1579_p0779b29║於先業所生癰苦，修厭背想。如箭者，謂如
T30n1579_p0779c01║有一，因他怨箭所中之苦，修厭背想。惱
T30n1579_p0779c02║害者，謂於親財等匱乏中，因自邪計所生
T30n1579_p0779c03║諸苦，修厭背想。如是名為修觀行者，於諸
T30n1579_p0779c04║行中修厭背想。過患想者，復有二行。謂於
T30n1579_p0779c05║諸行思惟無常及思惟苦。實義想者，亦有
T30n1579_p0779c06║二行。謂於諸行思惟空性及無我性。此中
T30n1579_p0779c07║先於過患想及實義想正修習已，然後方能
T30n1579_p0779c08║住厭背想。當知此中，先說其果，後說其
T30n1579_p0779c09║因。
T30n1579_p0779c10║復次，有四種我見為所依止，能生我慢。一、
T30n1579_p0779c11║有分別我見，謂諸外道所起。二、俱生我見，
T30n1579_p0779c12║謂下至禽獸等亦能生起。三、緣自依止我
T30n1579_p0779c13║見，謂於各別內身所起。四、緣他依止我見，
T30n1579_p0779c14║謂於他身所起。分別我見為所依止生我
T30n1579_p0779c15║慢者，謂由此見觀自、他身，計有實我；由
T30n1579_p0779c16║此二種我見為依，發生我慢。譬如清淨圓
T30n1579_p0779c17║鏡面上，質像為依，發生影像；影像為依，於
T30n1579_p0779c18║自依止發生劣中勝想。如是由邪分別故，
T30n1579_p0779c19║緣自依止我見為緣，發生緣他依止我見。
T30n1579_p0779c20║如依質像，發生影像。又此為緣，發生我慢，
T30n1579_p0779c21║方他謂己或勝、或等、或劣。俱生我見為緣
T30n1579_p0779c22║生我慢者，當知譬喻與前差別。如明眼人，
T30n1579_p0779c23║臨淨水器自觀眼、耳。所餘如前，應知其相。
T30n1579_p0779c24║此一切種薩迦耶見，唯依善說法毘奈耶方
T30n1579_p0779c25║能永斷，非餘邪教。如是如來，及眾共知同梵
T30n1579_p0779c26║行者、或諸弟子同梵行者，有大恩德。唯由
T30n1579_p0779c27║如是一因緣故，名於大師、或滅度後同梵
T30n1579_p0779c28║行者真實報恩。又由第二，謂若有能即依
T30n1579_p0779c29║如是差別句義為利益故，勤修正行，如是
T30n1579_p0780a01║亦名隨分報恩，彼所希望未滿足故。
T30n1579_p0780a02║復次，由三種相諸行滅故，說名無餘依涅槃
T30n1579_p0780a03║界。一者、先所生起諸行滅故；二者、自性滅壞
T30n1579_p0780a04║諸行滅故；三者、一切煩惱永離繫故。先所生
T30n1579_p0780a05║起諸行滅者，謂於先世能感後有諸業煩惱
T30n1579_p0780a06║之所造作，及由先願之所思求，今所生
T30n1579_p0780a07║起諸行永滅。自性滅壞諸行滅者，謂彼生已
T30n1579_p0780a08║任性滅壞，非究竟住諸行永滅。一切煩惱
T30n1579_p0780a09║永離繫者，謂諸煩惱無餘斷滅，由今滅故，
T30n1579_p0780a10║後不更生。是故由此三相諸行滅故，說名
T30n1579_p0780a11║寂滅。非永無相，其相異故。若永無相，不
T30n1579_p0780a12║可施設說名寂滅。復次，由三解脫門增上
T30n1579_p0780a13║力故，當知建立四種法嗢拕南。謂空解脫
T30n1579_p0780a14║門、無願解脫門、無相解脫門。一切行無常、一
T30n1579_p0780a15║切行苦者，依無願解脫門，建立第一、第二法
T30n1579_p0780a16║嗢拕南。一切法無我者，依空解脫門，建立第
T30n1579_p0780a17║三法嗢拕南。涅槃寂靜者，依無相解脫門，
T30n1579_p0780a18║建立第四法嗢拕南。
T30n1579_p0780a19║復次，當知有二種法嗢拕南增上行欲。一者、
T30n1579_p0780a20║勝解俱行欲，二者、意樂俱行欲。勝解俱行
T30n1579_p0780a21║欲者，由四種法嗢拕南故，於諸行中而生
T30n1579_p0780a22║樂欲。又於諸行寂靜生樂欲者，由意樂故，
T30n1579_p0780a23║獨處空閑作意思惟。由四種相，於彼寂靜
T30n1579_p0780a24║其心退還。一者、於中由見勝利，不趣入故；
T30n1579_p0780a25║二者、不信彼得，不清信故；三者、於彼所緣
T30n1579_p0780a26║不生憙樂，不安住故；四者、於彼而起不樂
T30n1579_p0780a27║勝解故。與彼相違，當知即是意樂俱行欲。
T30n1579_p0780a28║又由二緣，依止無我勝解之欲，於彼涅槃
T30n1579_p0780a29║由驚恐故，其心退還。一、由於此欲不善串
T30n1579_p0780b01║習，未到究竟故；二、於作意時，由彼因緣
T30n1579_p0780b02║念忘失故。又此忍欲未串習故，當爾之時，
T30n1579_p0780b03║於諸行中了唯行智其心愚昧。數數思惟：
T30n1579_p0780b04║我我爾時當何所在？尋求我行微細俱行
T30n1579_p0780b05║障礙而轉。由此緣故，彼作是思：我當不有。
T30n1579_p0780b06║不作是念：唯有諸行當來不有。彼由如
T30n1579_p0780b07║是隨逐身見為依止故，發生變異隨轉之
T30n1579_p0780b08║識，由驚恐故，於彼寂滅其心退還。
T30n1579_p0780b09║復次，為斷如是驚恐，有二種法多有所作。
T30n1579_p0780b10║一者、於諸有智同梵行所，如實自顯；二者、
T30n1579_p0780b11║因善法欲，發解了心及調柔心。又發如是
T30n1579_p0780b12║解了心者聽聞正法，由三種相發生歡喜。
T30n1579_p0780b13║一者、由補特伽羅增上故；二者、由法增上
T30n1579_p0780b14║故；三者、由自增上故。補特伽羅增上者，謂
T30n1579_p0780b15║由覩見深可讚仰具大威力端嚴大師，及
T30n1579_p0780b16║所稱揚善說法者。法增上者，謂所說法能
T30n1579_p0780b17║令出離煩惱業苦，及令信解最上深義。自
T30n1579_p0780b18║增上者，謂有力能於所說法能隨覺悟。又
T30n1579_p0780b19║發如是調柔心者，謂有三見。一者、若依彼
T30n1579_p0780b20║而轉，二者、若由彼遍知，三者、若應所引發。
T30n1579_p0780b21║依彼而轉者，謂於諸諦未得現觀，為得
T30n1579_p0780b22║現觀，依彼勝解俱行極善串習正見而轉。
T30n1579_p0780b23║由彼遍知者，謂依隨順現觀正見，於三
T30n1579_p0780b24║事我執薩迦耶見，及彼隨眠斷、常兩見所依
T30n1579_p0780b25║止性，并所得果能遍了知。言三事者，一、若
T30n1579_p0780b26║所取，二、若能取，三、若如是取。此何所取？謂
T30n1579_p0780b27║五取蘊。誰能取？謂四取。云何而取？謂四識
T30n1579_p0780b28║住，隨其次第，如前應知為二取心之所
T30n1579_p0780b29║依處。又即於彼所有諸纏，非理所引緣彼
T30n1579_p0780c01║境界薩迦耶見生起執著，及彼隨眠，如前
T30n1579_p0780c02║應知。云何應所引發？謂住於彼，而能永斷
T30n1579_p0780c03║薩迦耶見三事執著，及彼隨眠，於聖諦智
T30n1579_p0780c04║不藉他緣。又若依彼應所遍知正見轉時，
T30n1579_p0780c05║於其三處起我執著，及有隨眠。於諸行中，
T30n1579_p0780c06║若集、若沒不善知故，於處中行尚不能
T30n1579_p0780c07║入，況得出離。若隨順現觀正見住時，於三
T30n1579_p0780c08║事中，所有我執皆已離繫，猶被隨眠之所
T30n1579_p0780c09║繫縛。於諸行中，若集、若沒能善知故，遠離
T30n1579_p0780c10║二邊，入處中行。雖未出離，堪能出離。若已
T30n1579_p0780c11║引發聖諦現觀，由正見故，於三事中無我
T30n1579_p0780c12║執著，遠離隨眠。於處中行先趣入已，後
T30n1579_p0780c13║由此故，方得出離。當知如是三見轉時，有
T30n1579_p0780c14║此差別。
T30n1579_p0780c15║復次，嗢拕南曰：
T30n1579_p0780c16║速通、自體、智境界、流轉、喜足行、順流、
T30n1579_p0780c17║知斷相、想、立違糧。師所作等品後廣。
T30n1579_p0780c18║為欲證得未得真實究竟解脫，略有三法，
T30n1579_p0780c19║能令獲得速疾通慧。一者、智力，二者、不放逸
T30n1579_p0780c20║力，三者、數習力。智力者，謂若住彼，堪能無
T30n1579_p0780c21║間永盡諸漏，當知即是有學智見。不放逸
T30n1579_p0780c22║力者，謂已獲得如是智見，即依如是所
T30n1579_p0780c23║得之道方便勤修，於心防護惡不善法。數
T30n1579_p0780c24║習力者，謂即依此方便勤修，常作常轉。終
T30n1579_p0780c25║不謂我為於今日得盡諸漏，心解脫耶？
T30n1579_p0780c26║為於來日？為於後日？由此邪思令心厭
T30n1579_p0780c27║倦。無厭倦已，便無怯畏；無怯畏已，不捨
T30n1579_p0780c28║加行能盡諸漏。問：智、見何差別？答：若照過
T30n1579_p0780c29║去及以未來非現見境，此慧名智；照現在
T30n1579_p0781a01║境，此慧名見。又所取為緣，此慧名智；能取
T30n1579_p0781a02║為緣，此慧名見。又聞思所成，此慧名智；修
T30n1579_p0781a03║所成者，此慧名見。又能斷煩惱，此慧名見；
T30n1579_p0781a04║煩惱斷已能證解脫，此慧名智。又緣自相
T30n1579_p0781a05║境，此慧名智；緣共相境，此慧名見。又由
T30n1579_p0781a06║假施設，遍於彼彼內外行中，或立為我，或
T30n1579_p0781a07║立有情、天、龍、藥叉、健達縛、阿素洛、揭路茶、緊
T30n1579_p0781a08║捺洛、牟呼洛伽等，或立軍林及舍山等，以
T30n1579_p0781a09║如是等世俗理行緣所知境，此慧名智；
T30n1579_p0781a10║若能取於自相、共相，此慧名見。又尋求諸
T30n1579_p0781a11║法，此慧名智；既尋求已，伺察諸法，此慧名
T30n1579_p0781a12║見。又緣無分別影像為境，此慧名智；緣有
T30n1579_p0781a13║分別影像為境，此慧名見。又有色爾焰影像
T30n1579_p0781a14║為緣，此慧名見；無色爾焰影像為緣，此慧名
T30n1579_p0781a15║智。彼由如是若智、若見為所依止方便修
T30n1579_p0781a16║時，復更勤修四善巧事。一、觀察事，二、捨取
T30n1579_p0781a17║事，三、出受事，四、方便事。觀察事者，謂四念
T30n1579_p0781a18║住。為欲對治四顛倒故，如實遍知一切
T30n1579_p0781a19║境故。捨取事者，謂四正斷。為欲斷除不善
T30n1579_p0781a20║法故，及為修集諸善法故。出受事者，謂
T30n1579_p0781a21║四神足。依四靜慮，次第超出始從憂根乃
T30n1579_p0781a22║至樂故。方便事者，謂諸根、力、覺支、道支。當
T30n1579_p0781a23║知即是能斷見、修所斷煩惱正方便故。如
T30n1579_p0781a24║是勤修善巧事者，當知有四種所依、能依
T30n1579_p0781a25║義。所依義者，謂觀行者正勤修習。能依義者，
T30n1579_p0781a26║謂成就學諸無漏法，而未清淨，餘無明㲉
T30n1579_p0781a27║所纏裹故。又彼諸法，由清淨道後方清淨。
T30n1579_p0781a28║此清淨道，當知復有四種差別。一者、習近正
T30n1579_p0781a29║法，正審靜慮；二者、親事善友；三者、以尸羅、
T30n1579_p0781b01║根護、少欲等法熏練其心；四者、獨處空閑，
T30n1579_p0781b02║用奢摩他、毘鉢舍那勝正安樂以為翼從。又
T30n1579_p0781b03║清淨者，謂即依彼清淨行道多修習故，
T30n1579_p0781b04║令有學法破無明㲉，趣無學地。又為得真
T30n1579_p0781b05║實究竟解脫，當知略有五種漸次。一者、先
T30n1579_p0781b06║集資糧以為依止。二者、以此為依，修奢摩
T30n1579_p0781b07║他、毘鉢舍那。三者、以此為依，具諦現觀涅
T30n1579_p0781b08║槃勝解。四者、以此為依，於劣少證不生
T30n1579_p0781b09║喜足，亦不安住，於可厭法深生厭患。五
T30n1579_p0781b10║者、以此為依，證得最後金剛喻定相應學
T30n1579_p0781b11║心。
T30n1579_p0781b12║復次，由五因緣，當知一切自體諸行皆悉無
T30n1579_p0781b13║常。謂一切自體壽量有限。假使有人，欲自
T30n1579_p0781b14║祈驗：我今以手執持泥團、或牛糞團，能經
T30n1579_p0781b15║幾時？作是願已，隨取彼團，是人爾時任情
T30n1579_p0781b16║所欲，能執不捨，乃至於後欲棄即棄，欲持
T30n1579_p0781b17║即持。非如所受必死之身，至壽盡際，尚不
T30n1579_p0781b18║能遂己之所欲，延一剎那，況乎久住。又一
T30n1579_p0781b19║切自體因所生故，彼因作故，是無常故。又
T30n1579_p0781b20║有自體廣大興盛終歸磨滅而可得故。謂
T30n1579_p0781b21║在色界、欲界，天、人、大梵、帝釋、轉輪王等。又由
T30n1579_p0781b22║無倒阿笈摩故。謂佛世尊，於諸自體無常法
T30n1579_p0781b23║性，現見現證而宣說故。復有三種諸受欲者
T30n1579_p0781b24║圓滿差別，由是因緣，諸受欲者恒常戲論。
T30n1579_p0781b25║何等為三？一、資產圓滿，二、自體圓滿，三、廣大
T30n1579_p0781b26║殊勝有情供養圓滿。當知復有三種因緣，
T30n1579_p0781b27║能得如是圓滿差別。謂施、戒、調伏諸根俱
T30n1579_p0781b28║行，及欲界慈修所得果。慈為先導，慈為
T30n1579_p0781b29║因處，於諸有情損害寂靜行相轉故。復次，
T30n1579_p0781c01║當知於所知事，有七種如實通達智行。一、
T30n1579_p0781c02║已得智，二、未得智，三、無顛倒智，四、是處
T30n1579_p0781c03║非有知非有智，五、是處所餘知不空智，六、苦
T30n1579_p0781c04║不淨智，七、速滅壞智。又由十五種相覺了
T30n1579_p0781c05║諸行，能速斷滅一切行愚。何等十五？謂水界
T30n1579_p0781c06║所生故，無我似我而顯現故，不住隨欲而
T30n1579_p0781c07║造作故，覺了諸色猶如聚沫。三和合生相
T30n1579_p0781c08║似法故，如雲地雨和合方便，覺了諸受喻
T30n1579_p0781c09║若浮泡。於所知境能顯、能燒、能使迷亂相
T30n1579_p0781c10║似法故，覺了諸想同於陽焰。薩迦耶見根
T30n1579_p0781c11║本斷故，多品自體因差別故，剎那量後時
T30n1579_p0781c12║無暫停相似法故，覺了諸行譬芭蕉柱。有
T30n1579_p0781c13║取之識，依四識住，發起種種自體隨轉相似
T30n1579_p0781c14║法故，覺了諸識方於幻事。此廣分別，如前
T30n1579_p0781c15║攝異門分應知。
T30n1579_p0781c16║復次，有二世間，攝一切行。一、有情世間，二、
T30n1579_p0781c17║器世間。有情世間名種類生死，器世間名
T30n1579_p0781c18║器生死。種類生死不同其餘生死法故，望
T30n1579_p0781c19║器生死，當知略有五不同分。謂器生死共因
T30n1579_p0781c20║所生，種類生死但由不共，是名第一因不
T30n1579_p0781c21║同分。又器生死，於無始終前後際斷；種類生
T30n1579_p0781c22║死，於無始終相續流轉，常無斷絕；是名第
T30n1579_p0781c23║二時不同分。又器生死或火水風之所斷壞，
T30n1579_p0781c24║種類生死則不如是，是名第三治不同分。
T30n1579_p0781c25║又器生死因無永斷，種類生死則不如是，
T30n1579_p0781c26║是名第四斷不同分。又器生死斷而復續，種
T30n1579_p0781c27║類生死斷已無續，是名第五續不同分。又
T30n1579_p0781c28║於生死，由五種相，一切愚夫流轉不息。一、
T30n1579_p0781c29║由愛因故；二、由愛果故；三、由愛自性故；
T30n1579_p0782a01║四、由因展轉故；五、即因展轉依止前際無窮
T30n1579_p0782a02║盡故。此中無明，是名愛因。能往善趣、惡趣
T30n1579_p0782a03║諸業，是名愛果。由往善趣業故，愛結所
T30n1579_p0782a04║繫，愚夫自然樂往。由往惡趣業故，愛鎖
T30n1579_p0782a05║所繫，愚夫雖不欲往，強逼令去。愛自性者，
T30n1579_p0782a06║略有三種。一、後有愛，二、憙貪俱行愛，三、彼彼
T30n1579_p0782a07║喜樂愛。如是三愛，略攝為二。一者、有愛，二
T30n1579_p0782a08║者、境愛。後有愛者，是名有愛。喜貪俱行愛
T30n1579_p0782a09║者，謂於將得現前境界，及於已得未受
T30n1579_p0782a10║用境，并於現前正受用境所有貪愛。彼彼
T30n1579_p0782a11║喜樂愛者，謂於未來所希求境所有貪愛。
T30n1579_p0782a12║當知此中，由喜貪俱行愛故，名愛結繫；由
T30n1579_p0782a13║後有愛及彼彼喜樂愛故，名愛鎖繫。若於
T30n1579_p0782a14║彼事愛結所繫，名為馳走；若於彼事愛鎖
T30n1579_p0782a15║所繫，名為流轉。又於長世因展轉來諸行
T30n1579_p0782a16║相續，前際難知，後無窮盡，由是五相，流轉
T30n1579_p0782a17║愚夫，當知復由五相所縛。一、於彼處縛，二、由
T30n1579_p0782a18║彼而縛，三、正是能縛，四、依彼故縛，五、有所
T30n1579_p0782a19║領受。於彼處縛者，謂由能往善趣業故，
T30n1579_p0782a20║於善趣柱而繫縛之；或由能往惡趣業
T30n1579_p0782a21║故，於惡趣撅而繫縛之。又由喜貪俱行愛
T30n1579_p0782a22║故，於自事柱而繫縛之；由彼彼喜樂愛及
T30n1579_p0782a23║後有愛故，於自事撅而繫縛之。由彼而縛
T30n1579_p0782a24║者，謂愚夫異生為無明縛。正是能縛者，謂
T30n1579_p0782a25║自同類於苦無厭相似法故。依彼故縛者，
T30n1579_p0782a26║謂依後蘊而被縛故。有所領受者，謂領
T30n1579_p0782a27║受彼生等眾苦。
T30n1579_p0782a28║復次，愚夫異生於有漏事，有四憙足。當
T30n1579_p0782a29║知多分是諸外道。何等為四？一、於人身憙
T30n1579_p0782b01║足，二、於欲界天身喜足，三、於生梵世喜足，
T30n1579_p0782b02║四於到邊際有頂喜足。愚夫於彼，隨其次
T30n1579_p0782b03║第，若趨、若住、若坐、若臥。復有五種一切愚夫
T30n1579_p0782b04║愛所行路。一者、後有，二者、未來所求境界，
T30n1579_p0782b05║三者、將得現前境界，四者、已得所有境界，
T30n1579_p0782b06║五者、現前受用境界。當知於彼，如其次第，
T30n1579_p0782b07║趨等差別。應知此中，趣有二種。一、於後有，
T30n1579_p0782b08║二、於未來所求境界。復有四種愛所行路。
T30n1579_p0782b09║一者、意業希求境界；二者、身語二業；三者、獲
T30n1579_p0782b10║得；四者、於所得中，隨其所欲若轉、若習。此
T30n1579_p0782b11║是發業愛所行路。若求境界，或復諸有，當
T30n1579_p0782b12║知於彼四種行路，如其次第，趨等差別。如
T30n1579_p0782b13║說趨等，於餘所說諸有漏事所有憙足、愛
T30n1579_p0782b14║所行路，憙樂、戲論、染著、耽湎四處差別，如
T30n1579_p0782b15║其次第，當知亦爾。復有二種遊愛行路果
T30n1579_p0782b16║相差別。一、心差別，二、身差別。心差別者，復
T30n1579_p0782b17║有二種。一、品類差別，二、雜染差別。品類差別
T30n1579_p0782b18║者，謂由自性故、所依故、所緣故、助伴故。
T30n1579_p0782b19║雜染差別者，謂由貪瞋癡等所有煩惱及隨
T30n1579_p0782b20║煩惱。身差別者，亦有二種。一、種種身差別
T30n1579_p0782b21║故，二、一種身差別故。當知此中，心之所有雜
T30n1579_p0782b22║染差別，能為二種身差別因。為斷彼故，諸
T30n1579_p0782b23║修行者，應以無倒數數作意勤修觀行。復
T30n1579_p0782b24║由四種因差別故，令果差別。謂若於此差
T30n1579_p0782b25║別，若由此差別，若即此差別。若如此差
T30n1579_p0782b26║別。於此差別者，謂於善趣、惡趣所有差別。
T30n1579_p0782b27║由此差別者，謂由貪瞋癡所染污心，令彼
T30n1579_p0782b28║差別。即此差別者，謂五種行所攝受身種種
T30n1579_p0782b29║差別。如此差別者，謂於諸行流轉雜染、清
T30n1579_p0782c01║淨因緣，及清淨體不如實知，生憙樂等及
T30n1579_p0782c02║趨走等種種差別。
T30n1579_p0782c03║復次，不能了達諸行無常，薩迦耶見為所依
T30n1579_p0782c04║止，順流而行諸愚夫類，由五種相，當知
T30n1579_p0782c05║順流而被漂溺。謂若於此漂溺，若由此漂
T30n1579_p0782c06║溺，若依此漂溺，若如此漂溺，若漂溺時諸所
T30n1579_p0782c07║有相。於此漂溺者，謂於善趣、惡趣而被漂
T30n1579_p0782c08║溺。如從兩岸彼此往來，俱被漂溺。由此漂
T30n1579_p0782c09║溺者，謂由愛河浸淫之性之所漂溺。當知
T30n1579_p0782c10║此愛有五種相。一、遊諸境界趣下分故；二、
T30n1579_p0782c11║微細隨行難覺了故；三、於諸境界難迴轉
T30n1579_p0782c12║故；四、乃至有頂，一切廣大種種諸行所隨逐
T30n1579_p0782c13║故；五、不寂靜相亂身心故。依此漂溺者，謂
T30n1579_p0782c14║依色等五種諸行而被漂溺。即於善趣、惡
T30n1579_p0782c15║趣兩岸，有五種行品類差別，數數攀緣，順流
T30n1579_p0782c16║漂溺。如此漂溺者，云何漂溺？謂於諸行
T30n1579_p0782c17║如前所說流轉等事，隨其次第不如實知，
T30n1579_p0782c18║或計為我及我所故。於漂溺時所有相者，
T30n1579_p0782c19║謂彼如是被漂溺時，雖寶愛身欲使長
T30n1579_p0782c20║久，由自性滅不能令住。如為漂溺，與此
T30n1579_p0782c21║相違，當知即是逆流行者。又聰慧者有十種
T30n1579_p0782c22║相，當知具攝諸聰慧相。謂成就俱生慧故。
T30n1579_p0782c23║又成就方便聞思修所成慧故。又成就故
T30n1579_p0782c24║無動搖故，善思所思、善說所說、善作所作。
T30n1579_p0782c25║又能自依己所有性，未嘗為命依附於他。
T30n1579_p0782c26║又有所求無不安樂。又有所求能依正
T30n1579_p0782c27║行，皆悉以法，不以非法。又自所宜資產眾
T30n1579_p0782c28║具，能正防守，不令散失。又觀過患而受用
T30n1579_p0782c29║之。又於病緣所有醫藥，觀察思擇，然後服
T30n1579_p0783a01║行。又能善避非時死緣。如是十種聰慧者
T30n1579_p0783a02║相，當知具攝諸聰慧相。
T30n1579_p0783a03║復次，於諸行中，依無我理知者、斷者，當知
T30n1579_p0783a04║略由三相差別。謂於諸行能遍了知，薩迦
T30n1579_p0783a05║耶見而未斷者，彼於諸行忘念之行多分
T30n1579_p0783a06║現行，少不忘念。薩迦耶見已永斷者，當知其
T30n1579_p0783a07║相與彼相違。是名第一差別之相。又於諸
T30n1579_p0783a08║行雖遍了知，薩迦耶見而未斷者，於諸廣
T30n1579_p0783a09║大可愛事中多生喜樂，於諸下劣不可愛
T30n1579_p0783a10║境多生憂苦。彼二境界現在前時，無縱逸者
T30n1579_p0783a11║尚自不能繫守正念，況縱逸者。彼於爾時，
T30n1579_p0783a12║薩迦耶見纏繞其心，由彼令心不能解了。
T30n1579_p0783a13║薩迦耶見已永斷者，當知其相與彼相違。是
T30n1579_p0783a14║名第二差別之相。又於諸行薩迦耶見未
T30n1579_p0783a15║永斷者，未能於內一切行中，現前安立
T30n1579_p0783a16║離有情想，如於草木葉等外事。薩迦耶見
T30n1579_p0783a17║已永斷者，當知其相與彼相違。是名第三
T30n1579_p0783a18║差別之相。如是已斷薩迦耶見，有此三種
T30n1579_p0783a19║差別之相，當知復有三種勝利。一者、永斷
T30n1579_p0783a20║能感後有一切煩惱。二者、依彼不久獲得
T30n1579_p0783a21║速能積集彼對治道。三者、既作自義利已，
T30n1579_p0783a22║即依彼道，方便勤修現法樂住，由此獲得
T30n1579_p0783a23║極安樂住。
T30n1579_p0783a24║復次，由四差別，當知修習一切種行無常
T30n1579_p0783a25║苦想。何等為四？一、果差別故；二、自性差別
T30n1579_p0783a26║故；三、品類差別故；四、方便差別故。果差別者，
T30n1579_p0783a27║謂修此想能遣一切欲貪、色貪、及無色貪、掉、
T30n1579_p0783a28║慢、無明。當知此中，顯示三種本煩惱斷，及顯
T30n1579_p0783a29║三種隨煩惱斷。欲貪煩惱，掉為助伴；色貪煩
T30n1579_p0783b01║惱，慢為助伴；無色貪惑，無明為伴。復有差
T30n1579_p0783b02║別。謂於此中，顯示下分上分結盡。自性差
T30n1579_p0783b03║別者，謂於此中，由正修習聞所成慧，說名
T30n1579_p0783b04║親近；由正修習思所成慧，能入修故，說名
T30n1579_p0783b05║修習；由正修習修所成慧，名多修習。又由
T30n1579_p0783b06║修習了相作意，故名親近；唯除加行究竟
T30n1579_p0783b07║作意，由正修習諸餘作意，故名修習，修習
T30n1579_p0783b08║加行究竟作意，名多修習。是名第二三種差
T30n1579_p0783b09║別。又由所依、所緣、作意、隨其次第，當知是
T30n1579_p0783b10║名為乘、為事，為隨建立。又由長時串修習
T30n1579_p0783b11║故，說名純熟；數數無倒修方便故，說名善
T30n1579_p0783b12║受及與善發。品類差別者，謂修如是無常
T30n1579_p0783b13║想時，速能永拔一切隨眠，棄捨下地一切
T30n1579_p0783b14║善法，攝受上地一切善法。於餘一切不淨想
T30n1579_p0783b15║等最高廣性能善住持，遍行一切。猶如觀
T30n1579_p0783b16║察所取之事，即如是觀能取之事，彼相解
T30n1579_p0783b17║脫能得無漏無常之想。若有漏想、若無漏想，
T30n1579_p0783b18║如是一切，皆於涅槃善能隨順、趣向、臨入。皆
T30n1579_p0783b19║能對治無明大闇，一切永斷；永斷彼故，清淨
T30n1579_p0783b20║鮮白。諸無學想，皆由一切無漏學想增上故
T30n1579_p0783b21║得。方便差別者，謂獨處空閑，以無顛倒數
T30n1579_p0783b22║數作意，觀察諸行無常之性。由無常想，住
T30n1579_p0783b23║無我想。於見道中，既住無漏無我想已，於
T30n1579_p0783b24║上修道，由有學想永害我慢，隨得涅槃二
T30n1579_p0783b25║種皆具。
T30n1579_p0783b26║復次，為住涅槃，仍未積集善資糧者，略有
T30n1579_p0783b27║五種違資糧法。一者、憶念往昔笑戲歡娛承
T30n1579_p0783b28║奉等事，因發思慕俱行作意，生愁歎等。二
T30n1579_p0783b29║者、由彼種種為依，於所領受究竟法中，多
T30n1579_p0783c01║生忘念，令於諸法不能顯了。三者、所食或
T30n1579_p0783c02║過、或少，由此令身沈重羸劣，於諸梵行不
T30n1579_p0783c03║樂修行。四者、憙眠，不串習斷，便為上品睡
T30n1579_p0783c04║眠所纏。五者、親近猥雜而住，遠離諦思正
T30n1579_p0783c05║法加行。如是五種違資糧法，復有五種隨
T30n1579_p0783c06║順彼法。一者、於二離欲，猶未能離隨一種
T30n1579_p0783c07║欲。謂於諸纏遠分離欲勤修善品，及於隨
T30n1579_p0783c08║眠永害離欲得正對治。二者、不護根門。三者、
T30n1579_p0783c09║食不知量。四者、初夜、後夜不能勤修勉勵警
T30n1579_p0783c10║覺。五者、不能觀察善法究竟。與上相違，
T30n1579_p0783c11║當知是名順資糧法，及能隨順彼隨順法。又
T30n1579_p0783c12║諸聲聞，修行如是順資糧法及彼因緣，於其
T30n1579_p0783c13║中間求涅槃時，大師為彼制立五種正道
T30n1579_p0783c14║言教。一者、由依觀察如所聞法，遍於一
T30n1579_p0783c15║切諸行無常、諸法無我、涅槃寂靜，且以
T30n1579_p0783c16║世間作意而得無惑無疑。二者、即於住時，
T30n1579_p0783c17║不著三事不正尋思。何等三事？一者、資
T30n1579_p0783c18║命眾具；二者、他損害相；三者、或他毀罵，或
T30n1579_p0783c19║隨有一非愛現行同梵行者不同分法。三者、
T30n1579_p0783c20║教授為先，由依他音、如理作意，能生正見，
T30n1579_p0783c21║能斷邪見。當知此三是名住時正道言教。
T30n1579_p0783c22║復有二種於彼行時正道言教。謂諸有智
T30n1579_p0783c23║同梵行者，為彼宣說處非處時，不生忿怒；
T30n1579_p0783c24║又由麁弊資命眾具，若得不得，及由戒等所
T30n1579_p0783c25║有災害，心不熱惱；是名第一。於得所勝利
T30n1579_p0783c26║養恭敬，心不悒然，是名第二。彼由如是住
T30n1579_p0783c27║時、行時，能正修行涅槃妙道，由此不久當
T30n1579_p0783c28║得涅槃，終無毀失。
T30n1579_p0783c29║復次，大師於諸聲聞，略有五種師所作事。
T30n1579_p0784a01║一者、正折伏，二者、正攝受，三者、正訶責，四者、
T30n1579_p0784a02║正說雜染，五者、正說清淨。復次，由二因緣，
T30n1579_p0784a03║於諸諍事違越聲聞，覆相記別彼所諍事。
T30n1579_p0784a04║一、擾亂增廣故；二、與律相應故。
T30n1579_p0784a05║復次，由七因緣，大師驅擯諸聲聞眾。一者、
T30n1579_p0784a06║見一切種皆行邪行故；二者、見彼多分故；
T30n1579_p0784a07║三者、由彼眾首上座阿遮利耶、鄔波拕耶方
T30n1579_p0784a08║便故；四者、不堪共住故；五者、被驅擯故；
T30n1579_p0784a09║六者、避現前過故；七者、令不生起未來過
T30n1579_p0784a10║故。
T30n1579_p0784a11║復次，由十因緣，如來入於聚落乞食。一者、
T30n1579_p0784a12║當顯杜多功德故。二者、為欲引彼一分
T30n1579_p0784a13║令入乞食故。三者、為欲以同事行攝彼
T30n1579_p0784a14║一分故。四者、為與未來眾生作大照明
T30n1579_p0784a15║故，乃至令彼暫起觸證故。五者、為欲引彼
T30n1579_p0784a16║麁弊勝解諸外道故。六者、為彼承聲起謗，
T30n1579_p0784a17║故現妙色寂靜威儀，令其驚歎，心生歸向
T30n1579_p0784a18║故。七者、為彼處中眾生，以其少功而樹多
T30n1579_p0784a19║福故。八者、為令壞信放逸深生恥愧，雖
T30n1579_p0784a20║用小功而獲大福故。如為放逸者，懈怠
T30n1579_p0784a21║者亦然。九者、為彼盲聾、癲狂、心亂眾生種種
T30n1579_p0784a22║災害，皆令靜息故。十者、為令無量無邊廣
T30n1579_p0784a23║大威德天、龍、藥叉、健達縛、阿素洛、揭路茶、
T30n1579_p0784a24║緊捺洛、牟呼洛伽等，隨從如來至所入家，
T30n1579_p0784a25║深生羨仰，勤加賓衛，不為惱害故。
T30n1579_p0784a26║復次，由八因緣，如來入於寂靜天住。一者、
T30n1579_p0784a27║為引樂雜住者令入遠離故。二者、為欲
T30n1579_p0784a28║以同事行攝遠離者故。三者、自受現法樂
T30n1579_p0784a29║住故。四者、為與大族諸天示同集會故。
T30n1579_p0784b01║五者、為以佛眼觀察十方世界，現大神化，
T30n1579_p0784b02║隨其所應，作饒益事故。六者、為令諸聲聞
T30n1579_p0784b03║眾，於見如來深生渴仰故。七者、為顯諸大
T30n1579_p0784b04║聲聞，於所略說善能悟入故。八者、勸捨樂
T30n1579_p0784b05║著戲論，制作言詞故。復次，由五種相，大師
T30n1579_p0784b06║攝受諸聲聞眾。一、以法故；二、以財故；三、與
T30n1579_p0784b07║依止故；四、初攝受故；五、擯攝受故。
T30n1579_p0784b08║復次，由七因緣、釋梵天等往如來所。一、為
T30n1579_p0784b09║供養如來故；二、為聽聞正法故；三、為決
T30n1579_p0784b10║所生疑故；四、為順他，而為翼從故；五、為
T30n1579_p0784b11║愍他，欲為饒益故；六、由愛重如來聖教
T30n1579_p0784b12║故；七、知如來起世俗心，欲令赴會故。
T30n1579_p0784b13║復次，由五種相，當知一切初新者性。一、由
T30n1579_p0784b14║晚出家故；二、由幼出家故；三、由少出家故；
T30n1579_p0784b15║四、由勞策出家故；五、由受具出家故。
T30n1579_p0784b16║復次，由三種相，生起惡作。一、違越所學增
T30n1579_p0784b17║上故；二、誓受法律增上故；三、棄捨居家增
T30n1579_p0784b18║上故。
T30n1579_p0784b19║復次，如來將欲為諸聲聞宣說正法，現四
T30n1579_p0784b20║種相。一者、從極下坐安詳而起，昇極高
T30n1579_p0784b21║座儼然而坐；二者、安住隨順說法威儀；三
T30n1579_p0784b22║者、發謦欬音，示將說法；四者、面目顧視，如
T30n1579_p0784b23║龍象王。
T30n1579_p0784b24║復次，犯戒聲聞當於三處安住慚羞，往大
T30n1579_p0784b25║師所。一者、深知己犯為增上處；二者、師事
T30n1579_p0784b26║失儀為增上處；三者、由事乖則，當以方便
T30n1579_p0784b27║調順威儀，往大師所為增上處。
T30n1579_p0784b28║復次，由三種相，應正呵責犯戒聲聞。一曰：
T30n1579_p0784b29║汝期鄙劣活命。二曰：汝意樂不清淨；三曰：
T30n1579_p0784c01║汝以活命意樂行非法行。復次，於善說法
T30n1579_p0784c02║毘奈耶中，略由六相，當知遍攝一切邪行。
T30n1579_p0784c03║一者、現行過失故；二者、意樂過失故；三者、加
T30n1579_p0784c04║行過失故；四者、智慧過失故；五者、尋思過失
T30n1579_p0784c05║故；六者、依止過失故。現行過失者，謂由貪
T30n1579_p0784c06║纏故染，瞋纏故憎；既懷猛利貪瞋等故，遂
T30n1579_p0784c07║無羞恥；無羞恥故，住惡不捨。意樂過失者，
T30n1579_p0784c08║謂於染者邊，此貪意樂最為下劣。如是於
T30n1579_p0784c09║憎者邊，此瞋意樂最為下劣。加行過失者，謂
T30n1579_p0784c10║或有不發精進，或有精進慢緩。智慧過失
T30n1579_p0784c11║者，謂或於聞思所成慧中，忘失正念，多住
T30n1579_p0784c12║愚癡；於修所成，心不寂定。尋思過失者，謂
T30n1579_p0784c13║於隨順居家所有惡不善覺，多分尋思，於
T30n1579_p0784c14║正法律其心錯亂。依止過失者，謂彼依止
T30n1579_p0784c15║於其往昔不修集因；由不修集因故，
T30n1579_p0784c16║成就自性微褊小信，成就自性修住小戒，
T30n1579_p0784c17║成就自性住守小念，成就自性俱生小慧。復
T30n1579_p0784c18║次，由四種相，能令彼人雖入聖教，而行邪
T30n1579_p0784c19║行。一、由微劣不淨意樂故；二、由伺求聖教
T30n1579_p0784c20║瑕隙，為正法賊故；三、由專為飲食、衣服活
T30n1579_p0784c21║命因緣故；四、由怖畏王、賊、債主所加迫切
T30n1579_p0784c22║故。若行如是諸邪行者，便於二事有所
T30n1579_p0784c23║稽留。一者、失壞在家自義稽留；二者、失壞
T30n1579_p0784c24║出家自義稽留。復次，如是邪行有二因緣。
T30n1579_p0784c25║謂於三事不正尋思，及彼前行諸不正想。
T30n1579_p0784c26║其三事者，如前應知。於彼發起諸不正想，
T30n1579_p0784c27║隨取相好，自斯已後，於其隨法多隨尋思、
T30n1579_p0784c28║多隨伺察。
T30n1579_p0784c29║復次，為斷如是邪行因緣，當知亦有二種
T30n1579_p0785a01║對治。一者、為斷不正尋思，以無顛倒數數
T30n1579_p0785a02║二行，於諸念住善住其心。二者、為斷諸不
T30n1579_p0785a03║正想，修習無相心三摩地。此修對治，要由
T30n1579_p0785a04║於彼修對治中猛利樂欲，方得成辦，非彼
T30n1579_p0785a05║樂欲不猛利者。此猛利欲由二緣生，謂
T30n1579_p0785a06║此對治有大果故，不共一切諸外道故。有
T30n1579_p0785a07║大果者，謂修習時，便能剋證無相心定，及
T30n1579_p0785a08║住二界妙甘露門。所謂斷界及無欲界，若有
T30n1579_p0785a09║餘依及無餘依。安住此者近二涅槃，未於
T30n1579_p0785a10║今時一切皆得。言不共者，謂無相定唯內
T30n1579_p0785a11║法有，諸外道無。何以故？由彼外道，若有所
T30n1579_p0785a12║得，即便增益不如量觀；若無所得，即妄分
T30n1579_p0785a13║別。由我見故，愚於諸行，或唯於身、或唯無
T30n1579_p0785a14║色、或總於二生我執著；以執我故，謂我
T30n1579_p0785a15║當無，便於涅槃心不欣樂。尚未能入，
T30n1579_p0785a16║況乎安住，唯增驚怖，其心退還。住內法者
T30n1579_p0785a17║與彼相違。於般涅槃心無退轉，了唯苦滅，
T30n1579_p0785a18║見唯靜德。若諸有學唯祈內滅，非為生道
T30n1579_p0785a19║更從他求教授教誡。若諸無學唯欣內滅，
T30n1579_p0785a20║終不更求盡諸煩惱，唯有先因所生諸行
T30n1579_p0785a21║任運歸滅而般涅槃。
T30n1579_p0785a22║瑜伽師地論卷第八十六