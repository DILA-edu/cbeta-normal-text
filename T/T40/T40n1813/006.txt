T40n1813_p0645b21║
T40n1813_p0645b22║
T40n1813_p0645b23║梵網經菩薩戒本疏第六
T40n1813_p0645b24║
T40n1813_p0645b25║魏國西寺沙門法藏撰
T40n1813_p0645b26║背正向邪戒第二十四
T40n1813_p0645b27║初、制意者，本為受行大乘名為菩薩，今若捨
T40n1813_p0645b28║此何大士之有？別說亦三：一、乖大行；二、習異
T40n1813_p0645b29║熏心；三、障得菩提。為失既深，故須制也。
T40n1813_p0645c01║次第者，前恃慢陵人，今背真向偽；又前即
T40n1813_p0645c02║輕人，今則捨法故也。三、釋名者，任己無知，
T40n1813_p0645c03║隨諸惡友，捨大乘之珍寶，習邪小之瓦礫，戒
T40n1813_p0645c04║防此失，故以為名。四、具緣者，三緣：一、發背
T40n1813_p0645c05║心，二、捨大法，三、習邪小，故犯也。五、闕緣者，
T40n1813_p0645c06║於三中隨闕一種，悉重方便。又雙闕後二，或
T40n1813_p0645c07║雙闕初後，皆輕方便。或雙闕初二，或甚輕，或無
T40n1813_p0645c08║罪，並可知。六、輕重者，三中各有暫有永、俱
T40n1813_p0645c09║暫俱永，或綺互多少悉有輕重，並準釋可知。
T40n1813_p0645c10║七、通塞者，若為眾生暫學、若為成自廣智、
T40n1813_p0645c11║若同事調，彼皆不捨自行，悉應不犯，反上為
T40n1813_p0645c12║犯。釋文者，文中有五：一、學真正；二、明背捨；
T40n1813_p0645c13║三、習邪小；四、辨過失；五、結成犯。初中言「佛經」
T40n1813_p0645c14║等，有總舉應學之法，次別顯四種：一、正法者，
T40n1813_p0645c15║是大乘教法；二、正見者，行法；三、正性者，理法；
T40n1813_p0645c16║四、正法身者，果法。謂依教起行，行能證理，理
T40n1813_p0645c17║圓果滿。又信果受教，修行入理。又釋初二是
T40n1813_p0645c18║修生法，謂依止聞熏習法，生無分別智正見。
T40n1813_p0645c19║後二是本有法，謂正纏名正性，出纏名法身。
T40n1813_p0645c20║此等並是菩薩所應修學也。二、「而不能」下，明
T40n1813_p0645c21║背捨。以大乘法可珍，從喻名寶，如捨七寶，反
T40n1813_p0645c22║取瓦礫也。三、「反學」下，明習邪小中言「反學」者，
T40n1813_p0645c23║是倒學也。此倒學有八種：一、邪見者，見是總
T40n1813_p0645c24║句，謂惡見乖理，故云邪也。二、二乘者，《十地論》
T40n1813_p0645c25║七種邪見中，名異乘邪見；《楞伽》二十種外道中，
T40n1813_p0645c26║名小乘外道。此等並就執著乖大，故立斯名。
T40n1813_p0645c27║又《十地論》名正梵行求眾生。又《法華》云：汝等
T40n1813_p0645c28║處行，是菩薩道。此等就順趣大乘故非邪
T40n1813_p0645c29║等，今據前義故呵不令學。三、僧伽等論異說
T40n1813_p0646a01║乖真，故云外道。四、世俗詩書習彼妨道。五、阿
T40n1813_p0646a02║毘曇，此云對法，即小乘諸部，諍論相違損害
T40n1813_p0646a03║大乘。六、小乘外道及以世典雜糅成論，故云
T40n1813_p0646a04║「雜論」。又如世中四違陀等論，皆名雜論。七、書
T40n1813_p0646a05║者，謂耽學書點以失光儀。八、記者，謂學算數
T40n1813_p0646a06║記穀聚之多少等。此上類中若精神有餘，隨
T40n1813_p0646a07║分薄知故理應無失；若性非聰悟而捨真習
T40n1813_p0646a08║偽，理宜正犯。維摩云：新學菩薩別。四、「是斷」下
T40n1813_p0646a09║顯三失。一、「斷佛性」者，此有二義：一、由習邪法
T40n1813_p0646a10║令身中佛性闕緣，故不得生於智等萬行。此則
T40n1813_p0646a11║遮其功能，故云斷也。二、習此邪法令於世間
T40n1813_p0646a12║大乘不行，名斷佛種姓。經云：此大乘法流行，
T40n1813_p0646a13║名佛種不斷。二、「障道因緣」者，亦有二義：一、於
T40n1813_p0646a14║菩提道作障礙因緣；二、障菩提道因，亦障彼
T40n1813_p0646a15║緣，令因緣俱闕，道無由生。三、「非行菩薩道」者，
T40n1813_p0646a16║亦二義：一、乖於菩薩所行之道；二、結止所
T40n1813_p0646a17║作，非是菩薩，故云「者」也。五、「故作」等，結犯可知。
T40n1813_p0646a18║為主失儀戒第二十五
T40n1813_p0646a19║初、制意者，菩薩眾主理宜慈心，攝撫眾善守
T40n1813_p0646a20║德財，而為主乖儀業道斯起，故須制也。別示
T40n1813_p0646a21║違壞三聚，準釋可知。二、次第者，前背正法，
T40n1813_p0646a22║今損德財故也。三、釋名者，從所防為因可
T40n1813_p0646a23║知。四、具緣者，三緣：一、身為眾生；二、無慈護
T40n1813_p0646a24║心；三、令眾起諍及損三寶物，故成犯也。五、闕
T40n1813_p0646a25║緣者，闕初緣重方便，闕後二皆輕方便。此中
T40n1813_p0646a26║據為主不護邊得輕垢罪，約處損財物皆犯
T40n1813_p0646a27║夷罪。是故綱維知事非分費用三寶財物犯
T40n1813_p0646a28║二戒也。六、輕重者，主勢有強弱，慈護有堅
T40n1813_p0646a29║軟，眾諍費財有多少，俱及綺互悉有輕重，準
T40n1813_p0646b01║釋可知。七、通塞者，若王等取、若強賊、若自
T40n1813_p0646b02║重病、若眾極惡未能和得，並應不犯，反上皆
T40n1813_p0646b03║犯。八、釋文者，文中有三：一、明為主，制其所
T40n1813_p0646b04║作，三、違制結犯。初中「佛滅後」者，以遺法住持
T40n1813_p0646b05║要藉眾主，故簡定時也。主義雖多，略舉五種：
T40n1813_p0646b06║一、說法主者，謂慈悲撫眾，傳授無遺令法久
T40n1813_p0646b07║住。二、僧房主者，謂身住綱維為眾當苦，堅守
T40n1813_p0646b08║護財物。三、教化主者，謂導引檀越修治塔寺，
T40n1813_p0646b09║善守彼財復不惱眾。四、坐禪主者，謂善授止
T40n1813_p0646b10║觀令伏煩惱。五、行來主者，領眾遊方，令善攝
T40n1813_p0646b11║諸根不毀禁戒。二、「應生」下明制其所作。於中
T40n1813_p0646b12║先制令和眾，謂制上五主眾有違諍，應以慈
T40n1813_p0646b13║心要令和穆。後制上五主守三寶物過於眼
T40n1813_p0646b14║目，寧捨身命終不非理，謂將三寶物不依聖
T40n1813_p0646b15║教任自意用，故云「如自己有」。又惡人為主慳
T40n1813_p0646b16║悋自財，不惜此物不如己有，深除可悲矣。三、
T40n1813_p0646b17║「而反」下違制結犯，謂靜眾令亂、和眾令諍，不
T40n1813_p0646b18║思業道恣情損費，故結斯愆。餘義如前盜戒
T40n1813_p0646b19║中說。
T40n1813_p0646b20║待賓乖式戒第二十六
T40n1813_p0646b21║初、制意者，菩薩見客比丘尚應賣身供養，況
T40n1813_p0646b22║故違聖教輕蔑良賓，為失既深故須制也。別
T40n1813_p0646b23║辨有三：一、違法律；二、乖自利；三、令客行人
T40n1813_p0646b24║無依失業。亦有乖三聚，準釋可知。二、次第
T40n1813_p0646b25║者，前則為主失儀，今則待賓乖禮故也。三、釋
T40n1813_p0646b26║名者，故違其法，不待良賓，戒防此失，故以為
T40n1813_p0646b27║名。四、具緣者，四緣成犯：一、先住僧坊等處，
T40n1813_p0646b28║二、後有客菩薩僧來，三、不供資具，四、不同利
T40n1813_p0646b29║養，故犯也。五、闕緣者，闕初緣有二義：一、雖
T40n1813_p0646c01║非舊住見此非法而不制之，犯重方便；二、制御
T40n1813_p0646c02║不從宜速捨去，而經宿不去應輕方便。次闕
T40n1813_p0646c03║第二緣亦二義：一、聲聞僧來重方便；二、在家
T40n1813_p0646c04║菩薩來輕方便。次闕後二緣各得重方便，可
T40n1813_p0646c05║知。六、輕重者，住處有貧富，客僧有多少，求
T40n1813_p0646c06║資有艱易，利養有厚薄，有俱及互，輕重準前。
T40n1813_p0646c07║七、通塞者，若重病不自由，若王力自在，若
T40n1813_p0646c08║初發心未能賣身，理應不犯，反上皆犯。八、
T40n1813_p0646c09║釋文者，文中有六：一、先住見客，二、制令供
T40n1813_p0646c10║得，三、令辨難辨，四、利養齊均，五、違教得罪，
T40n1813_p0646c11║六、呵嘖結犯。初中略舉五處：一、「僧房」者，是伽
T40n1813_p0646c12║藍中出家菩薩所住處也。二、「舍宅」者，是在家
T40n1813_p0646c13║菩薩所住處，亦是檀越家安置僧處。三、「國王
T40n1813_p0646c14║宅舍」者，是王宮內等，其「城邑」字通前二位所
T40n1813_p0646c15║在之處。四、「乃至夏坐安居處」者，更有多處不
T40n1813_p0646c16║能具說，故云「乃至」也。謂下至暫於一夏權暫
T40n1813_p0646c17║住之處。五、「大會中」者，謂在檀越設會眾中見
T40n1813_p0646c18║後來者，皆須讓坐以表相敬。此復二處，舉劣
T40n1813_p0646c19║況勝也。二、「先住僧」下制令供待，於中略制六
T40n1813_p0646c20║事：一、自須迎送，二、供給飲食，三、房舍止處，四、
T40n1813_p0646c21║房內臥具床氈褥等，五、或常坐不臥之者須
T40n1813_p0646c22║給繩床，六、或燈火水等。別說難盡，故總結云
T40n1813_p0646c23║「事事給與」，令無乏短。三、「若無有」下，明令辨難
T40n1813_p0646c24║辨。若無物可供，則賣己衣資；若迫無衣物，下
T40n1813_p0646c25║至賣身，給無空過。如來制意，重至於此。然賣
T40n1813_p0646c26║身通二位，男女唯在家，此中賣身及男女有
T40n1813_p0646c27║異，釋如別說。四、「有檀越」下，明利養齊均。謂信
T40n1813_p0646c28║施既說於十方，眾僧亦水乳一味，是故佛令
T40n1813_p0646c29║僧次受如法得而無罪施，僧次如法施而福
T40n1813_p0647a01║廣，故云「有利養分」等，並可知。五、「而先住僧」下，
T40n1813_p0647a02║明違教得罪。謂違如來僧次之教，盜十方現
T40n1813_p0647a03║前僧利，利縱微小，望僧利無邊，故云「得無量
T40n1813_p0647a04║罪」。六、「畜生」下，呵嘖結犯。先以三事呵：一、愚癡
T40n1813_p0647a05║甚，故同畜生；二、無聖果，故非沙門；三、無彼因，
T40n1813_p0647a06║故非釋種。後「若故作」下，結犯，可知。
T40n1813_p0647a07║受別請戒第二十七
T40n1813_p0647a08║初、制意者，菩薩理應捨所重財物助成施會，
T40n1813_p0647a09║何容曲受別請取彼普施之物？別說有三：一、
T40n1813_p0647a10║壞如來僧次之法，二、損施主無限之福，三、累
T40n1813_p0647a11║自身取此不應受物。《比丘應供法行經》云：「若
T40n1813_p0647a12║我弟子有受別請者，是人定失一果、二果、三果、
T40n1813_p0647a13║四果，不名比丘。是人不得國王地上行，不得
T40n1813_p0647a14║飲國王水，有五百大鬼常遮其前。是比丘七
T40n1813_p0647a15║劫不見佛，佛不授手，不得受檀越物，五千大
T40n1813_p0647a16║鬼常隨其後。」後言：「佛法中大賊，諸比丘不應
T40n1813_p0647a17║作。次第僧中佛化僧、四道果僧、菩薩僧、七賢
T40n1813_p0647a18║僧、凡夫僧，欲使四方檀越得如是僧故，莫受
T40n1813_p0647a19║別請。」又《居士請僧福田經》意亦同此，故深制
T40n1813_p0647a20║也。二、次第者，前則為主乖儀，今則受請失
T40n1813_p0647a21║則故也。三、釋名者，乖次受請為害至深，戒
T40n1813_p0647a22║防此失故以為名。四、具緣者，四緣成犯：一、
T40n1813_p0647a23║身在眾中，二、私獨受於別請，三、進趣方便，四、
T40n1813_p0647a24║取物，便犯。五、闕緣者，闕初二緣各總無犯，
T40n1813_p0647a25║闕後二緣各重方便，可知。六、輕重者，得物
T40n1813_p0647a26║有多少，受心愧無愧等，亦有俱互，輕重準之。
T40n1813_p0647a27║七、通塞者，具論有四句：一、僧次請僧次受，
T40n1813_p0647a28║二、別請僧次受，此二不犯。三、僧次請私別受，
T40n1813_p0647a29║此最重。四、別請別受，此亦有二種：一、如施主
T40n1813_p0647b01║設七僧供，僧次請六人，別請此一人帖僧次
T40n1813_p0647b02║數，此犯輕於前。二、僧次請，七人數外別請此
T40n1813_p0647b03║有緣僧，或最輕，或亦不犯。又若重病，若至彼
T40n1813_p0647b04║不受物，若將護施主令彼發菩提心，若令多
T40n1813_p0647b05║人發菩提心，並應不犯。八、釋文者，有四：一、
T40n1813_p0647b06║總制；二、定物；三、顯失；四、結犯。初中，總制不
T40n1813_p0647b07║得受一切別請利養入己。二、「而此」下，辨定其
T40n1813_p0647b08║物。謂何以不得別受此利？以此利屬十方現
T40n1813_p0647b09║前僧。若非僧次，定不合受。問：如亡比丘輕物
T40n1813_p0647b10║亦屬十方現前僧，豈得僧次受耶？答：雖同屬
T40n1813_p0647b11║十方，然制法有異。彼以羯磨為約，此以僧次
T40n1813_p0647b12║為限，各依本法，受已無互。三、「而別受」下，顯失
T40n1813_p0647b13║中，略顯七種過失：一、取十方現前僧物，以是
T40n1813_p0647b14║彼所應得故；二、八福田物；三、佛物；四、聖人物；
T40n1813_p0647b15║五、師僧物；六、父母物；七、病人物，以此物通彼
T40n1813_p0647b16║所得故也。四、故結犯，可知。
T40n1813_p0647b17║故別請僧戒第二十八
T40n1813_p0647b18║初、制意者，菩薩理宜殞命護法，何容故違聖
T40n1813_p0647b19║教？別請所親，乃是俗中曲席，豈成福會？別顯
T40n1813_p0647b20║亦三：一、害佛僧次之教；二、失自無限善根；三、
T40n1813_p0647b21║誤常受學眾生。故須制也。二、次第者，前為
T40n1813_p0647b22║福田不受別請，今為施主不請別僧故也。
T40n1813_p0647b23║三、釋名者，隨情別曲，喚違平等施，戒防此失，
T40n1813_p0647b24║故以為名。四、具緣者，亦四緣成犯：一、設施
T40n1813_p0647b25║會，二、有僧眾，三、故別請，四、施已，便犯。五、闕
T40n1813_p0647b26║緣。闕初二緣不犯，闕後二緣結方便。六、輕
T40n1813_p0647b27║重者，於上四緣各有多少，俱多俱少及互有
T40n1813_p0647b28║等，輕重準之。七、通塞者。若僧次已具，不為
T40n1813_p0647b29║別施尊重高德，別有生善滅惡，理應無犯。及
T40n1813_p0647c01║僧次外，王力通請，亦應無犯。餘有句數同前，
T40n1813_p0647c02║翻取準之。八、釋文者，文中有五：一、明設供
T40n1813_p0647c03║時，二、制僧次請，三、挍量顯勝，四、違制辨失，五、
T40n1813_p0647c04║結示罪名。初中在家、出家正是所制，「及一切
T40n1813_p0647c05║檀越」者，兼教世人令得無限之福，謂將請僧
T40n1813_p0647c06║田欲設施會求所欲時，故云也。二、「應入」下明制
T40n1813_p0647c07║僧次請，謂教此施主往於僧中，問知事人僧
T40n1813_p0647c08║次分齊也。言「今欲次第請者」，陳己請意簡非
T40n1813_p0647c09║別請，故云也。言「得十方賢聖僧」者，顯其勝
T40n1813_p0647c10║德，謂十方僧通凡及聖和同一味，若無所簡
T40n1813_p0647c11║別，依教僧次請得一人，以是十方中一故連
T40n1813_p0647c12║於十方，故得十方僧福也。如於大海飲一掬
T40n1813_p0647c13║水，即為已飲閻浮提中一切河水，若別飲一
T40n1813_p0647c14║大江盡，猶未得名飲於河，況飲小水？僧次、別
T40n1813_p0647c15║請當知亦爾。三、「而世人」下挍量顯勝，謂別請
T40n1813_p0647c16║五百羅漢僧或五百菩薩僧等者，如別飲江
T40n1813_p0647c17║水等也。「不如僧次一凡夫僧」者，如飲大海一
T40n1813_p0647c18║掬之水。問：彼所別請僧，豈非十方僧中之人？
T40n1813_p0647c19║何得非十方攝？答：別請注心在所欲之人，非
T40n1813_p0647c20║是普統十方僧也。僧次不爾，請無別注心
T40n1813_p0647c21║統一切，是故廣也。四、「若別請」下，明違制辨失，
T40n1813_p0647c22║略顯三失：一、是僧法外，故名外道法；二、七代
T40n1813_p0647c23║佛戒總無此法，是則正內所無也；三、違逆佛
T40n1813_p0647c24║心，故云「不順孝道」。五、「若故」下，結示罪名，可知。
T40n1813_p0647c25║惡伎損生戒第二十九
T40n1813_p0647c26║初制意者，菩薩應大慈救物，不惜身命，何容
T40n1813_p0647c27║為利？以惡法損人，別害三聚，故須制也。二、
T40n1813_p0647c28║次第者，前背勝田今習劣伎，又前為失善今
T40n1813_p0647c29║此增惡，故次制也。三、釋名者，習惡伎術違
T40n1813_p0648a01║理損害，戒防此失故以為名。四、具緣者，亦
T40n1813_p0648a02║四緣成犯：一、起惡心，二、為利養，三、習惡術，四、
T40n1813_p0648a03║現行用，故犯也。五、闕緣者，次第闕四緣，皆
T40n1813_p0648a04║得重方便，可知。六、輕重者，於此四中，既各
T40n1813_p0648a05║有多少，俱等輕重，準前知之。又此所制十三
T40n1813_p0648a06║失中，自手作食，自磨自舂，此二稍輕，餘皆重
T40n1813_p0648a07║也。七、通塞者，謂從「自手作食」至「工巧」等七
T40n1813_p0648a08║種，有時或通餘六，必無開法。除聖位菩薩權
T40n1813_p0648a09║形同事，是則難知也。八、釋文者，文中有二：
T40n1813_p0648a10║初、舉世惡事，二、作便結犯。前中「惡心」者，是造
T40n1813_p0648a11║惡因也。「為利」者，造惡緣也。「販賣」等，明所作惡
T40n1813_p0648a12║事也。惡事雖眾，略舉十三：一、賣色者，謂居
T40n1813_p0648a13║婬肆賣女色與男，或賣男色與女，據教他
T40n1813_p0648a14║婬邊理實犯重，今約衒賣邊更結輕垢，是故
T40n1813_p0648a15║得二罪也。二、自手作食者，是惡觸非法也。三
T40n1813_p0648a16║自磨舂者，是壞生及惡觸，此二亦是世所譏
T40n1813_p0648a17║嫌也。四、占相男女者，占男女婚嫁相宜，又相
T40n1813_p0648a18║其身中黑子文等，又解其夢有善凶等。五、
T40n1813_p0648a19║是男是女者，占胎辨於男女等也。六、呪者，為
T40n1813_p0648a20║呪咀等，又以惡呪呪龍等。七、術者，𭼩禱等、符
T40n1813_p0648a21║書等，又幻術眩惑等。八、工巧者，為匠傭作以
T40n1813_p0648a22║求利等。九、調鷹法者，縫眼等，既調熟已令殺
T40n1813_p0648a23║眾生。十、和百種毒藥者，以百種毒合成此藥，
T40n1813_p0648a24║千毒亦爾。既數有多少，理應功能急緩。十一、
T40n1813_p0648a25║蛇毒者，以五月五日蛇合和毒藥，又以毒藥
T40n1813_p0648a26║飼蛇等。十二、金銀者，合假金銀以誑惑人。
T40n1813_p0648a27║十三、蠱毒者，亦蛇及猫鬼等損害眾生。言「都
T40n1813_p0648a28║無慈心」者，結彼惡作為無慈心故也。二、「若故
T40n1813_p0648a29║作」，成犯可知。
T40n1813_p0648b01║違禁行非戒第三十
T40n1813_p0648b02║初、制意者，菩薩理宜心如金剛護持禁戒，令
T40n1813_p0648b03║眾中油鉢一渧無遺，海內浮囊纖塵不毀，何
T40n1813_p0648b04║容惡心婬盜殺謗？為護本戒制茲末禁，通結
T40n1813_p0648b05║二罪故須制也。二、次第者，前作惡損生，今
T40n1813_p0648b06║公行毀禁戒故也。三、釋名者，惡心熾盛，不
T40n1813_p0648b07║避嚴科，戒防此失，故以為名。四、具緣者，亦
T40n1813_p0648b08║四緣成犯：一、起惡心，二、對惡境，三、造方便，四、
T40n1813_p0648b09║作，便犯。五、闕緣者，隨闕一緣皆重方便，亦
T40n1813_p0648b10║本末二方便罪也。並準思可見。六、輕重者，
T40n1813_p0648b11║於上四緣皆各有多少、俱不俱等輕重，準前
T40n1813_p0648b12║思之。又於所作中謗三寶為最重，殺盜應次，
T40n1813_p0648b13║餘戒少輕可知。七、通塞者，除癡狂等、聖示
T40n1813_p0648b14║同事等，餘皆悉犯。更有開閉，如前十重處說
T40n1813_p0648b15║應知。八、釋文中三：初、「以惡心」者，明造惡因，
T40n1813_p0648b16║謂不信有業果等而造諸罪。二、明所作罪業，
T40n1813_p0648b17║略舉三種：一、如怨詐親，謂「詐現親附」，依三寶
T40n1813_p0648b18║蔭以自活命，而實誹謗三寶未嘗信受，此亦
T40n1813_p0648b19║犯第十重也。「口便說空」等者，釋顯詐親實謗
T40n1813_p0648b20║之相，謂口詐說空似順佛語，行中執有謗佛
T40n1813_p0648b21║所說。二、「為白衣」下明媒嫁婬穢，謂或為私通
T40n1813_p0648b22║或為成妻，為其通傳巧令和合，傳著堅密送
T40n1813_p0648b23║諸眾生致此罪處，亦犯初篇第三重戒，以犯
T40n1813_p0648b24║教人婬故。今就媒邊犯此篇也，具如前說。三
T40n1813_p0648b25║齋日毀禁，謂年三月六皆外道作罪祠祀求恩
T40n1813_p0648b26║福時，今惡見不捨同彼而作，故成深三長月
T40n1813_p0648b27║六等。撿《智論》云云，此明作罪時。所作罪中略
T40n1813_p0648b28║辨四種：初二是犯重戒，以於此時作故亦兼
T40n1813_p0648b29║犯此篇；後二是輕，謂非時飲散及毀威儀等
T40n1813_p0648c01║戒。三、結示罪名可知。上來別釋十戒訖，自下
T40n1813_p0648c02║結勸指廣，謂此十戒彼大本經〈制戒品〉一一
T40n1813_p0648c03║廣解，今但略舉名相耳。
T40n1813_p0648c04║見厄不救戒第三十一
T40n1813_p0648c05║初、制意者，菩薩見眾生在厄，理應殞命救濟，
T40n1813_p0648c06║何容見自所尊三寶二親惡人所賣而不救
T40n1813_p0648c07║贖，故須制也。別辨亦有違三聚義，可知。二、
T40n1813_p0648c08║次第者，前故犯重禁，今不濟尊厄故也。三、
T40n1813_p0648c09║釋名者，從所防為目可知。四、具緣者，亦四
T40n1813_p0648c10║緣成犯：一、是所尊，二、實在厄，三、親見知，四、捨
T40n1813_p0648c11║不救，故成犯也。五、闕緣者，闕初緣得方便
T40n1813_p0648c12║罪，闕後三緣俱無罪可知。六、輕重者，尊境
T40n1813_p0648c13║有多少，苦厄有輕重，親見遠聞救拔有難易，
T40n1813_p0648c14║或俱或互，輕重同前，準思可知。七、通塞者，
T40n1813_p0648c15║若癡狂，若彼索多物，此迫無求處，設自賣身
T40n1813_p0648c16║亦不宛數。若彼為菩薩行故，捨身命與之，志
T40n1813_p0648c17║不願贖，並應無罪。反上應結。八、釋文者，文
T40n1813_p0648c18║中有四：一、舉厄事，二、明所尊在中，三、制令救
T40n1813_p0648c19║贖，四、故違結犯。初中「佛言」者，以是別品之首，
T40n1813_p0648c20║故標斯語。於中先明厄時，謂以佛在世時無
T40n1813_p0648c21║此事，故云「佛滅後」也。雖佛滅後，然信心性厚
T40n1813_p0648c22║之世無此事，故云「惡世中」。次、明作禮人，有
T40n1813_p0648c23║三：一、外道，以邪信故；二、惡人，以不信故；三、劫
T40n1813_p0648c24║賊，以求物故。二、「賣佛」下明尊在厄，略舉三位：
T40n1813_p0648c25║一、佛等形像，謂或但將賣，或欲融毀，皆須救
T40n1813_p0648c26║贖。言「父母像」者，己父母形像為他所賣。又釋
T40n1813_p0648c27║謂佛菩薩尊重如父母，非謂二親形像。二、賣
T40n1813_p0648c28║經律。三、賣僧等，有四人：一、僧，二、尼，三、在家
T40n1813_p0648c29║菩薩，四、出家菩薩，故云「道人」也。言「或官」等，明
T40n1813_p0649a01║所賣二處，謂或入官，或一切人作奴婢也。
T40n1813_p0649a02║三、「而菩薩」下明制令救贖，謂見已生慈為救
T40n1813_p0649a03║因，方便等救緣。若彼須物，應處處乞索，教以
T40n1813_p0649a04║贖之。四、「若不贖」下明故違結犯，可知。
T40n1813_p0649a05║畜作非法戒第三十二
T40n1813_p0649a06║初、制意者，善薩理應慈救益生，何容畜殺害
T40n1813_p0649a07║具損財命，亦違三聚故須制也。二、次第者，
T40n1813_p0649a08║前尊厄不救，今損害眾生故也。三、釋名者，
T40n1813_p0649a09║故畜害具侵他財命，戒防此失故以為名。
T40n1813_p0649a10║四、具緣者，五緣：一、非法物，二、以惡心，三、故畜
T40n1813_p0649a11║積，四、恃官勢，五、損眾生。五、闕緣者，隨所闕
T40n1813_p0649a12║一皆得重方便，準釋可知。
T40n1813_p0649a13║六、輕重者，各有多少俱等，準前可知。七、通
T40n1813_p0649a14║塞者，若癡狂、若為護法、若以調眾生令離惡
T40n1813_p0649a15║住善，理應不犯。反上皆結，並準可知。八、釋
T40n1813_p0649a16║文中二：先、舉過正制，二、故違結犯。前中有六：
T40n1813_p0649a17║一、「不得畜刀」等四物。此是大刀，其月刃、小刀
T40n1813_p0649a18║非所犯故。杖是以器杖，非局一色。二、「販賣」等。
T40n1813_p0649a19║既是在家許販賣，但不得以輕秤等侵他。計
T40n1813_p0649a20║其所得，既是犯重，約用小升等以犯此戒。三、
T40n1813_p0649a21║「因官」等。在俗任官以勢取物，或別恃餘官以
T40n1813_p0649a22║取物等。四、恃官勢以害心繫縛，打罵眾生。五、
T40n1813_p0649a23║恃官勢破壞他成功，奪他所有。六、長養猫兒
T40n1813_p0649a24║等諸惡律儀。略顯四種：猪是所殺，餘三是能
T40n1813_p0649a25║殺。二、「若故」下，明故違結犯，可知。
T40n1813_p0649a26║觀聽作惡戒第三十三
T40n1813_p0649a27║初、制意者，菩薩理宜處靜思道，何容隨流蕩
T40n1813_p0649a28║志，失於道意？別顯有八：一、失禪定，二、增放
T40n1813_p0649a29║逸，三、壞善品，四、滅法行，五、招大譏，六、誤所
T40n1813_p0649b01║化，七、毀禁戒，八、成苦因。壞道之甚，故須制
T40n1813_p0649b02║也。二、次第者，前貯畜非宜，今觀聽作惡也。
T40n1813_p0649b03║三、釋名者，觀聽非宜，作不應作，戒防此失，故
T40n1813_p0649b04║以為名。四、具緣者，此中有五種戒：一、觀鬪
T40n1813_p0649b05║戒，二、聽樂戒，三、博戲戒，四、妓術戒，五、賊使
T40n1813_p0649b06║戒。然此五戒各具四緣犯：一、有所對用，二、有
T40n1813_p0649b07║心趣向，三、造趣方便，四、事成，結犯。皆準可
T40n1813_p0649b08║知。五、闕緣。初二戒中，闕初二緣，各不犯；闕
T40n1813_p0649b09║後二緣，得方便罪。於後三戒中，四緣內隨闕
T40n1813_p0649b10║一緣，皆得方便罪。準釋可知。六、輕重者，於
T40n1813_p0649b11║前四緣各有多少，俱不俱等準前應知。又此
T40n1813_p0649b12║五中前二稍輕，後三應重，三中如次下、中、上
T40n1813_p0649b13║差別可知。七、通塞者，於前二戒中，若病、若
T40n1813_p0649b14║解鬪、若以音樂供養三寶，理宜不犯。於後三
T40n1813_p0649b15║中，除癡狂，餘一切皆犯。八、釋文者，文中三：
T40n1813_p0649b16║初、別制五非，二、初結同制，三、故違結犯。前
T40n1813_p0649b17║中五非即為五段。初、觀鬪戒中準後應有「不
T40n1813_p0649b18║得」二字，為後有總結，是故五中有有者無
T40n1813_p0649b19║者。「以惡心故」者，明犯因。此有三類：一、觀相鬪
T40n1813_p0649b20║用此快彼無揮解意，二、將此為戲悅己狂心，
T40n1813_p0649b21║三、暢發害心。次、明所觀鬪，亦有三類：一、男等
T40n1813_p0649b22║相鬪，謂相罵打等；二、軍兵列陣；三、劫相
T40n1813_p0649b23║鬪，更或可軍兵與賊相鬪，更無第三也。「等」者，
T40n1813_p0649b24║等餘一切所不說者。二、「亦不得」下明聽音樂
T40n1813_p0649b25║戒，於中略明十種，前九別辨九種音樂聲，後
T40n1813_p0649b26║一通結伎樂，並可知。三、「不得」下博戲戒，於中
T40n1813_p0649b27║有九種戲。第三、「波羅塞戲」者，是西國兵戲法，
T40n1813_p0649b28║謂二人各執二十餘小玉乘象或馬，於局道
T40n1813_p0649b29║所爭得要路以為勝也。四、彈碁者，謂以指彈
T40n1813_p0649c01║碁子得遠為勝。五、言「六博」者，有二種釋：一云
T40n1813_p0649c02║即雙六是也，一云別數六種博戲，前釋為定。
T40n1813_p0649c03║六、七可知。八、捉壺者，謂捉杖於壺中，如嵇
T40n1813_p0649c04║康等。九、八道行城，可知。四、「狐鏡」下，明妖術
T40n1813_p0649c05║戒。於中略辨五種：一、「狐鏡」者，承聞西國術師
T40n1813_p0649c06║以藥塗狐甲呪之，即於中見吉凶等事，故名
T40n1813_p0649c07║狐鏡。二、用蓍草作術。三、呪楊枝。四、呪鉢。五、
T40n1813_p0649c08║以人髑髏並用作筮，占知吉凶。皆是凡愚所
T40n1813_p0649c09║作，豈修行所宜？故嚴制一切斷。五、「不得」下，明
T40n1813_p0649c10║賊使戒。謂與賊為使，助成盜業。若據成他盜
T40n1813_p0649c11║邊，犯前初篇；約作不應作，犯此罪耳。二、「一
T40n1813_p0649c12║一」下，總制。三、「若故」下，結犯，可知。
T40n1813_p0649c13║堅持守心戒第三十四
T40n1813_p0649c14║初、制意者，謂大菩提心是眾行之本、成佛之
T40n1813_p0649c15║因，若忘此心則匿其萬德，既壞三聚失於五
T40n1813_p0649c16║位，何菩薩之有？故須制也。二、次第者，前制
T40n1813_p0649c17║令斷惡，今策令修善故。又前斷身語麁惡，今
T40n1813_p0649c18║斷意中細念。三、釋名者，謂一念異心尚立
T40n1813_p0649c19║嚴制，況餘麁失，故從所防立名。又制令堅持
T40n1813_p0649c20║戒、勸令守心，從所制為名。四、具緣者，有
T40n1813_p0649c21║三緣犯：一、厭自大行，二、緣彼果宗，三、捨此
T40n1813_p0649c22║求彼，一念便犯。五、闕緣者，各闕皆重方便
T40n1813_p0649c23║可知。六、輕重者，厭有深淺、緣有多少、求有
T40n1813_p0649c24║暫永，故有輕重，準前知。七、通塞者，若宿習
T40n1813_p0649c25║力暫起現行，若新發心暫失念，若示同彼，若
T40n1813_p0649c26║調眾生，皆應無犯。餘皆犯也。八、釋文者，文
T40n1813_p0649c27║中有四：一、制堅持戒，二、制守大信，三、制護大
T40n1813_p0649c28║心，四、故違結犯。初中二：先、法說，謂制於四威
T40n1813_p0649c29║儀六時誦持戒品，自撿三業無毀纖塵。二、舉
T40n1813_p0650a01║喻中，一、「如金剛」者，明持心堅固無有能壞。二、
T40n1813_p0650a02║「持浮囊」者，明用堅心正持戒品，若輕若重無
T40n1813_p0650a03║犯纖毫，如浮囊塵許漏則溺。撿《涅槃經》（云云）。
T40n1813_p0650a04║三、「如草繫比丘」者，依《莊嚴論》，有諸比丘為賊
T40n1813_p0650a05║所剝，裸形伏地，以草連根縛之，經宿不轉。國
T40n1813_p0650a06║王因獵，見草中裸形，謂是外道。傍人答云：是
T40n1813_p0650a07║佛弟子。何以得知？以其右膊全黑，是褊袒之
T40n1813_p0650a08║相。王即以偈問云：「看時似無病，肥壯有多力，
T40n1813_p0650a09║如何為草繫，日夜不轉側？」比丘偈答：「此草甚
T40n1813_p0650a10║危脆，斷時豈有難？但為佛世尊，金剛戒所制。」
T40n1813_p0650a11║王發信心，解放與衣，將至宮中，為造新衣，種
T40n1813_p0650a12║種供養。是故知為持小戒，不惜身命。小乘尚
T40n1813_p0650a13║爾，況大乘乎？二、「常生」下，明制守大信。謂信
T40n1813_p0650a14║知自是未成之佛者，信佛性定有故，行必可
T40n1813_p0650a15║成，故此信因決定也。「佛是已成」者，信佛亦曾
T40n1813_p0650a16║如我今修成此信果也。由此信故，行無退轉。
T40n1813_p0650a17║三、「發菩提心」下，明制護大心。謂由前信故，令
T40n1813_p0650a18║菩提心念念相續，無暫離心，故云也。四、「若起」
T40n1813_p0650a19║下，明故違結犯。《大般若．淨戒品》中，菩薩設起
T40n1813_p0650a20║無量世間心，不名犯戒；起一念二乘心，則名
T40n1813_p0650a21║毀犯。菩薩淨戒，廣有狹量，具如彼說，可知。
T40n1813_p0650a22║不發大願戒第三十五
T40n1813_p0650a23║初、制意者，大願熏修令萬行增長，不立弘誓
T40n1813_p0650a24║行起無由，故須制也。《華嚴》云：不發大願為魔
T40n1813_p0650a25║業。二、次第者，前防心不向二乘，今誓願趣
T40n1813_p0650a26║求大行故也。三、釋名者，從所防所制以立
T40n1813_p0650a27║其名。四、具緣者，亦三緣：一、無心起願，二、不
T40n1813_p0650a28║願所願，三、設願速忘，故成犯也。五、闕緣者，
T40n1813_p0650a29║皆得方便罪可知。六、輕重者，由不發願，廢所
T40n1813_p0650b01║修行，有多有少，故有輕有重。又忘本誓，有多
T40n1813_p0650b02║時少時，故有重輕可知。七、通塞者，初心菩
T40n1813_p0650b03║薩要藉大願資成大行，不發便犯。若得位已
T40n1813_p0650b04║去宿願久成，設不新發理亦無犯。八、釋文
T40n1813_p0650b05║者，文中有二：初、制發大願，二、違制結犯。前中
T40n1813_p0650b06║有五：一、制願孝行，二、願勝師友，三、願聞大法，
T40n1813_p0650b07║四、願如說修行，五、願行堅持。初中應常發孝
T40n1813_p0650b08║順，於三處孝順：一、父母是生育恩，二、師僧訓
T40n1813_p0650b09║導恩，三、三寶是福田恩。皆是重恩，故成孝順
T40n1813_p0650b10║之境也。二、「常願」下明制願好師友，於中亦有
T40n1813_p0650b11║三類：一、好師者，教以菩薩所修正行。二、好同
T40n1813_p0650b12║學者，同師同行。三、善友知識者，未必同師，但
T40n1813_p0650b13║同行相資。此並是成行勝緣，故願得之。三、「常
T40n1813_p0650b14║教」下願聞大法，謂所以願上勝人，希望教我
T40n1813_p0650b15║大乘經律。此總句，「十發趣」等是別句，謂是菩
T40n1813_p0650b16║薩趣佛果之路，即三賢十聖之位，是所行之
T40n1813_p0650b17║要，故願聞解。四、「使我」下願依解起行，謂即得
T40n1813_p0650b18║解已，願一一如說修行。《華嚴》中菩薩求法已
T40n1813_p0650b19║即作是念：「如說行者乃得聖法，不可但以口
T40n1813_p0650b20║言而得清淨。」《涅槃經》四親近中亦如說行為
T40n1813_p0650b21║終也。五、「堅持」下明願行堅持，謂堅持戒願念
T40n1813_p0650b22║念相續故也。二、「若一切」下不願結犯，可知。
T40n1813_p0650b23║不起十願戒第三十六
T40n1813_p0650b24║初、制意者，謂不立大誓自要戒行，或虧損故
T40n1813_p0650b25║制立誓願，防心策志令戒行先潔，故須制也。
T40n1813_p0650b26║二、次第者，前對順起願，今則對非立誓故
T40n1813_p0650b27║也。三、釋名者，同前可知。四、具緣者，三緣
T40n1813_p0650b28║同前。五、闕緣。六、輕重，並同前可知。七、通
T40n1813_p0650b29║塞者，若狂、若病、若暫忘、若得位，理應不犯，反
T40n1813_p0650c01║上犯之。八、釋文者，文中亦二：先、制立十誓，
T40n1813_p0650c02║後、故違結犯。前中亦二：先、總標顯意，謂先
T40n1813_p0650c03║發十願已方能解堅持佛戒。二、「作是願」下別，
T40n1813_p0650c04║於中有十三種：前十二大誓自護戒，後一大
T40n1813_p0650c05║願他成佛。前中於婬戒立十二大誓，餘戒皆
T40n1813_p0650c06║準之。於中初一對所犯戒立火坑刀山誓。言
T40n1813_p0650c07║「寧以此身」等者，挍量表志立誓言，謂火坑刀
T40n1813_p0650c08║山但害一身，女色不爾害多少身。又人中刀
T40n1813_p0650c09║火苦害非重，惡道火等苦實難量。又此苦一
T40n1813_p0650c10║時、彼苦多劫。又世火燒後或生天上，破戒火
T40n1813_p0650c11║燒命終入惡道。以此挍量，是故寧入火等而
T40n1813_p0650c12║不犯戒。下十一望破前婬戒受信施等立大誓
T40n1813_p0650c13║願，謂初六信施四事等，後五上妙五塵等。二、
T40n1813_p0650c14║對信施衣立熱鐵纏身誓。為三義故立此諸
T40n1813_p0650c15║誓：一、如此信施是淨戒人受，今若犯戒則為
T40n1813_p0650c16║盜受。二、諸施主等信佛語故，捨妻子糧為福
T40n1813_p0650c17║施之，今毀禁受之則欺誑，既誤施主蕩累如
T40n1813_p0650c18║來。三、如來大慈分毫相功德，與遺法弟子得
T40n1813_p0650c19║四事，何容飡佛福而毀佛戒？經云：破戒之人
T40n1813_p0650c20║無一渧水分。鬼罵言「大賊！」是故寧受熱鐵等，
T40n1813_p0650c21║不破戒受施也。三、對信施食立鐵丸猛火誓。
T40n1813_p0650c22║四、對信施床立臥熱鐵地誓。五、對信施藥立
T40n1813_p0650c23║三百鉾刺誓。六、對信施房舍立投熱鐵地誓。
T40n1813_p0650c24║七、對信施恭敬立鐵鎚碎身誓。八、對視好色
T40n1813_p0650c25║立熱鐵挑目誓。九、對聽好聲立千錐劖耳誓，
T40n1813_p0650c26║謂劖於遍身鋒皆至耳，故云遍身刺耳也。十、
T40n1813_p0650c27║對嗅諸香立千刃割鼻誓。十一、對食味立千
T40n1813_p0650c28║刃斷舌誓。十二、對好軍立利斧斬身誓。此上
T40n1813_p0650c29║五塵皆非犯戒應故對立誓。十三、常願眾
T40n1813_p0651a01║生在己先成佛。二、「若不發」下，明故違結犯，可知。
T40n1813_p0651a02║故入難處戒第三十七
T40n1813_p0651a03║初、制意者，菩薩修行要資緣具，難處闕緣違
T40n1813_p0651a04║教妨道，故須制也。二、次第者，前明護戒心
T40n1813_p0651a05║堅不避炎灰，今則存身長道微難皆離。三、
T40n1813_p0651a06║釋名者，亦所防所制以立其名。四、具緣者，
T40n1813_p0651a07║此中制五種行：一、頭陀，二、遊方，三、坐禪，四、安
T40n1813_p0651a08║居，五、布薩。皆具四緣：一、為修行，二、知是難，
T40n1813_p0651a09║三、不遠避，四、故入中，便犯也。五、闕緣者，皆
T40n1813_p0651a10║得方便，並準知之。六、輕重者，難處有深淺，
T40n1813_p0651a11║廢行有多少，譏過有厚薄，致有輕重，並準思
T40n1813_p0651a12║可知。七、通塞者，若自調心、若調眾生、若更
T40n1813_p0651a13║無處暫時在中、若更無好路，理應不犯，反上
T40n1813_p0651a14║犯之。八、釋文者，文中有四：一、制所修行，二、
T40n1813_p0651a15║舉諸難處，三、制不令入，四、違制結犯。初中於
T40n1813_p0651a16║五行內，一、總舉三門，二、別釋四事。前中二：
T40n1813_p0651a17║先標所作。「二時頭陀」者，謂春秋二時。頭陀者，
T40n1813_p0651a18║此翻名「枓櫢」，謂枓櫢煩惱也。二、「冬夏坐禪」者，
T40n1813_p0651a19║此二時極寒極熱，既不出遊，是以攝跡修禪
T40n1813_p0651a20║也。三、「結夏安居」者，謂依教坐夏修行長道。準
T40n1813_p0651a21║釋中應有四遊方、五布薩，文略故也。「常用」下
T40n1813_p0651a22║明所用道具，於中三衣為三，佛菩薩像為一，
T40n1813_p0651a23║故有十八也。並是隨身所須，資道有要，故制
T40n1813_p0651a24║令畜也。二、「而菩薩」下別釋中，一、先頭陀及遊
T40n1813_p0651a25║方時，制畜十八事物。二、別顯頭陀時節，謂此
T40n1813_p0651a26║二時非寒非熱，得入山林增修道業。三、「若布
T40n1813_p0651a27║薩」下別釋布薩，布薩者此翻名淨住，以半月
T40n1813_p0651a28║半月誦戒文檢三業，若有犯則令悔，無犯
T40n1813_p0651a29║默然，使戒淨同住故名也。於中「新學」者制誦
T40n1813_p0651b01║戒人，言「半月」等布薩時也，「誦十重」等制所誦
T40n1813_p0651b02║戒也，「於諸佛」等明誦處也，「一人」等明布薩儀
T40n1813_p0651b03║也，「各各」等制著持受三衣也。四、「結夏」等別釋
T40n1813_p0651b04║夏安居，並令一一如法，應於聖教冬夏坐禪，
T40n1813_p0651b05║略不釋也。三、「若頭陀時」下舉諸難處，略舉十
T40n1813_p0651b06║二難處：一、國難惡王者，彼國王不信三寶，頭
T40n1813_p0651b07║陀不得入彼界中；二、地有高下；三、草深林密；
T40n1813_p0651b08║四、黑師子噉人；五、虎；六、狠；七、水；八、火；九、風；
T40n1813_p0651b09║十、賊；十一、毒蛇所行之路；十二、總結一切難
T40n1813_p0651b10║處。三、「不得」下制不應往。四、「若故」下違結犯可
T40n1813_p0651b11║知。
T40n1813_p0651b12║眾坐乖儀戒第三十八
T40n1813_p0651b13║初、制意者，以背俗故，不以老少為尊卑；以順
T40n1813_p0651b14║道故，但以戒德為長幼。顯出世之勝範，摧我
T40n1813_p0651b15║慢於世間，順成三聚之行，故須制也。二、次
T40n1813_p0651b16║第者，前令外避厄難，今使內順眾儀故也。
T40n1813_p0651b17║三、釋名者，亦所防所制以立其名。四、具緣
T40n1813_p0651b18║者，四緣成犯：一、在眾中，二、知歲數，三、造趣方
T40n1813_p0651b19║便，四、坐已，便犯也。五、闕緣者，闕初二緣不
T40n1813_p0651b20║犯，闕後二緣得方便，或但行立，皆亦同犯。
T40n1813_p0651b21║六、輕重者，眾有大小，坐有上下，時有多少，俱
T40n1813_p0651b22║等輕重，準前知之。七、通塞者，癡狂、身當
T40n1813_p0651b23║說法，若疑他大已便居下坐，若大眾坐定自
T40n1813_p0651b24║後到來，校三五歲十四坐，並應無犯。反上皆
T40n1813_p0651b25║結。八、釋文者，文中有四：一、舉法總制，二、就
T40n1813_p0651b26║人辨定，三、呵違讚順，四、故違結犯。前中用受
T40n1813_p0651b27║戒前後以明長幼故如坐，餘一切皆爾。律云：
T40n1813_p0651b28║見上座應起不應安坐，見下座不應起等。二、
T40n1813_p0651b29║「不問」下約人辨定中，有人釋云：令四眾等雜
T40n1813_p0651c01║合通坐以明長幼。今解不爾。比丘眾中自辨
T40n1813_p0651c02║尊卑，餘眾皆爾。是則大小宛然，男女道俗不
T40n1813_p0651c03║相和雜。三、「莫如」下簡非顯是，謂「莫如」等簡非
T40n1813_p0651c04║令離，「我佛法」等顯是令修。四、「而菩薩」下而違
T40n1813_p0651c05║制結犯，可知。
T40n1813_p0651c06║應講不講戒第三十九
T40n1813_p0651c07║初、制意者，制諸菩提以法救生，令免現未所
T40n1813_p0651c08║有災苦，故別辨四：一、令明增福故；二、授法行
T40n1813_p0651c09║故；三、除災難故；四、救先亡故。是故制也。二、
T40n1813_p0651c10║次第者，前制坐儀，今制引導故也。三、釋名
T40n1813_p0651c11║者，從所制為名可知。四、具緣者，亦四：一、見
T40n1813_p0651c12║眾生，二、知厄難，三、無慈心，四、不引導，故成犯。
T40n1813_p0651c13║五、闕緣者，闕初後無犯，中二犯方便可知。
T40n1813_p0651c14║六、輕重者，見厄有多少，引導有難易，自身
T40n1813_p0651c15║有愚慧，皆俱不俱等，輕重可知。七、通塞者，
T40n1813_p0651c16║若自愚不解，若彼不受化，若無講人可請，應
T40n1813_p0651c17║一切無犯，反上皆犯。八、釋文者，文中四：一、
T40n1813_p0651c18║化令修福，二、制為講法，三、救其所厄，四、為
T40n1813_p0651c19║制結犯。初中教化眾生令作六事：一、建立僧
T40n1813_p0651c20║房，二、於山林中作禪屋等，三、為三寶立田園
T40n1813_p0651c21║等，四、令作佛塔等，五、令作冬夏坐禪之處等，
T40n1813_p0651c22║六、俱一切行導處所皆勸營立，令諸行人得
T40n1813_p0651c23║依此修道。二、「而菩薩」下制為講法，受與大乘
T40n1813_p0651c24║令修大行。三、「若疾病」下救其所厄，於中有五：
T40n1813_p0651c25║一、救苦難中有四：一、若病時，二、若國有厄難
T40n1813_p0651c26║時，三、若諸方賊起時，四、先亡追福時，皆應說
T40n1813_p0651c27║此經等設齋求福。二、「行來」下救災厄中有五
T40n1813_p0651c28║種：一、治生不利時，二、火災，三、水災，四、風災，
T40n1813_p0651c29║五、海羅剎謂怖彼諸災，皆應講此大乘。三、「乃
T40n1813_p0652a01║至」下救罪報中，「一切罪報」唯大乘能救。「三報」
T40n1813_p0652a02║者：一、現報，二、生報，三、後報，滅此三報之罪
T40n1813_p0652a03║也。「七逆八難」可知。四、「杻械」下救牢獄難可知。
T40n1813_p0652a04║五、「多婬」等救三毒等難，皆應說「等」通結上厄，
T40n1813_p0652a05║皆同以說大乘而作救拔。四、「而新學」下，違制
T40n1813_p0652a06║結犯。上來別釋。「九戒」下，明結勸指廣，可知。「梵
T40n1813_p0652a07║壇」者，此翻為默擯。良以非理違犯，不受調伏，
T40n1813_p0652a08║故以此治之。彼之中明此義，故以為名，可
T40n1813_p0652a09║知。
T40n1813_p0652a10║受戒非儀戒第四十
T40n1813_p0652a11║初、制意者，眾生設不發心，菩薩理應化令受
T40n1813_p0652a12║戒，何容千里來求，而以惡心不與授戒？別乖
T40n1813_p0652a13║攝生、通違三聚，故須制也。二、次第者，前講
T40n1813_p0652a14║法引生，今受戒攝物故也。三、釋名者，就所
T40n1813_p0652a15║制為名，可知。四、具緣者，五緣：一、自解經律，
T40n1813_p0652a16║二、彼無遮難，三、彼來求戒，四、此以惡心，五、不
T40n1813_p0652a17║受，便犯也。五、闕緣者，次第闕得方便罪可
T40n1813_p0652a18║知。六、輕重者，謂解明昧，求有勤惰，惡心有
T40n1813_p0652a19║多少，不受有暫永，俱不俱等，輕重準之。七、
T40n1813_p0652a20║通塞者，病若新差無力，若自闇鈍，若彼非
T40n1813_p0652a21║實求，若外道詐來，若具遮難，一切不犯。反上
T40n1813_p0652a22║皆犯。八、釋文者，文中有五：一、總攝戒器，二、
T40n1813_p0652a23║教其衣色，三、問遮簡器，四、制不拜俗，五、違求
T40n1813_p0652a24║結犯。初中有十八眾，廣如前十重。初釋可知。
T40n1813_p0652a25║二、應教其衣色，於中有三：初、制袈裟色，袈裟
T40n1813_p0652a26║此云不正色，謂青等五色互相和染成不正色，
T40n1813_p0652a27║名為「壞色」。二、「一切染衣」下制餘衣色。三、「若一
T40n1813_p0652a28║切國」下明制與俗異，並可知。三、「若欲」下制問
T40n1813_p0652a29║遮簡器，於中亦三：一、問數簡器。言「現身」者有
T40n1813_p0652b01║二義：一、簡於過未，故云現也。二、此七逆罪未
T40n1813_p0652b02║輕懺悔，罪猶現在，故云「不得與七逆人現身
T40n1813_p0652b03║受戒」。若依教相應，懺悔應得。二、「七逆者」下列
T40n1813_p0652b04║名簡器，此七逆義具如別章。三、「餘一切」下無
T40n1813_p0652b05║逆皆得，可知。四、「出家人」下制身不拜俗，謂心
T40n1813_p0652b06║敬理無所犯。五、「但解」下明違求犯，謂既非七
T40n1813_p0652b07║逆，但解師語之類。有從百里等來求而瞋不
T40n1813_p0652b08║與戒，理宜結犯。言「惡心」者，為名利等、嫉妬等、
T40n1813_p0652b09║瞋嫌等、計怨等。言「一切眾生戒」者，有二義：一、
T40n1813_p0652b10║不與彼一切求戒眾生之戒也；二、此是戒名，
T40n1813_p0652b11║謂名菩薩戒為一切眾生戒，以此是一切眾
T40n1813_p0652b12║生所應得戒，故云也。餘並可知。
T40n1813_p0652b13║無德詐師戒第四十一
T40n1813_p0652b14║初、制意者，若不解大乘經律持犯輕重，而為人
T40n1813_p0652b15║作師者，有四：一、令真法滅，以闕傳故；二、令非
T40n1813_p0652b16║法行，以錯傳故；三、誤所化，令他不至解脫處
T40n1813_p0652b17║故；四、增自惡業，以貪名利故。是故須制也。
T40n1813_p0652b18║二、次第者，前實有解來求不與，今實無德強
T40n1813_p0652b19║為他作師，皆所不應故也。三、釋名者，防彼
T40n1813_p0652b20║詐失，制令實學，故以為名。四、具緣者，具四
T40n1813_p0652b21║緣成：一、實自無知，二、對彼所化，三、貪名利等，
T40n1813_p0652b22║四、授戒，便犯。五、闕緣者，隨闕皆有方便罪
T40n1813_p0652b23║可知。六、輕重者，無知有多少，所化有利鈍，
T40n1813_p0652b24║貪心有輕重，授戒有具闕，亦俱不俱等，輕重
T40n1813_p0652b25║可知。七、通塞者，若學猶未成，他來逼請，不
T40n1813_p0652b26║為利等，授應不犯。反上皆結。八、釋文者，文
T40n1813_p0652b27║中五：一、辨在師德位；二、制教弟子；三、實無所
T40n1813_p0652b28║知；四、為利詐解；五、授戒結犯。初中既教他起
T40n1813_p0652b29║信便與授戒，故云「作教戒法師者」也。二、「見欲
T40n1813_p0652c01║受」下，明制教弟子。於中有四：一、教請二師。此
T40n1813_p0652c02║有二義：一、謂於人中請此二師受菩薩戒，如
T40n1813_p0652c03║受沙彌十戒法；二、遙請本師釋迦佛等為和
T40n1813_p0652c04║上，親請傳戒師為闍梨。《善戒經》云：師有二種：
T40n1813_p0652c05║一、是不可見，謂佛、菩薩、僧是；二、可見，謂戒師
T40n1813_p0652c06║是。從是二師得菩薩戒。又《普賢觀經》請五師
T40n1813_p0652c07║者，於不可見師中請也。《瑜伽》等中請一師者，
T40n1813_p0652c08║唯望可見師說也。二、「二師應問」下，明應問七
T40n1813_p0652c09║遮。七遮即是七逆，以障受戒故名遮也。此經
T40n1813_p0652c10║約遮故別問七。若據大小二義，《善戒經》約德
T40n1813_p0652c11║通問十種事具者，方得受戒：一、具三戒不？謂
T40n1813_p0652c12║五戒、十戒及具戒。彼經約出家菩薩，要具此
T40n1813_p0652c13║三戒，方得受菩薩戒。二、發菩提心不？三、是真
T40n1813_p0652c14║實菩薩不？四、能捨一切內外所有物不？五、能
T40n1813_p0652c15║不惜身命不？六、能於貪處不貪不？七、能於嗔
T40n1813_p0652c16║處不瞋不？八、能於癡處不癡不？九、於畏處不
T40n1813_p0652c17║畏不？十、能隨我所受一切菩薩戒不？皆應答
T40n1813_p0652c18║「能爾」。若具足言，應先問七遮，後問上十德，
T40n1813_p0652c19║方可得受。若在家菩薩，十中除初，餘皆同問。
T40n1813_p0652c20║《善生經》中更有餘問，如彼辨也。三、「若有」下，教
T40n1813_p0652c21║懺犯十重罪。謂若有犯十重者，教懺悔方法。
T40n1813_p0652c22║言「三世千佛」者，謂過去莊嚴劫中，華光如來
T40n1813_p0652c23║為首，下至毘舍浮如來，如是等一千諸佛。
T40n1813_p0652c24║今賢劫中，俱留孫如來為首，下至樓至如來
T40n1813_p0652c25║一千佛。未來星宿劫中，日光如來為首，下至
T40n1813_p0652c26║須彌相如來為一千。又見好相中，既不言夢
T40n1813_p0652c27║見，覺見甚難。若得此相，舊戒還全，更不須
T40n1813_p0652c28║受。若不得此相，舊戒已失，故云「現身不得戒」。
T40n1813_p0652c29║此是上品纏犯，故失戒也。而得更受，故云「而
T40n1813_p0653a01║得增長戒」。增受是重受也。四、懺輕垢罪，謂
T40n1813_p0653a02║教對首懺，如比丘懺提罪。通法論犯此二篇，
T40n1813_p0653a03║懺有四種：一、上纏犯十重，對十方佛方等懺。
T40n1813_p0653a04║二、中下犯十重，對四菩薩僧懺。三、犯十重下，重
T40n1813_p0653a05║方便對首懺。四、輕方便責心懺。二、輕垢中，本
T40n1813_p0653a06║罪對首，方便責心，並如別集中說。五、「而教戒
T40n1813_p0653a07║師」下，明於上所說，制令委解，故云「一一好解」
T40n1813_p0653a08║也。三、「若不解」下，明實無所知。於中有五：一、不
T40n1813_p0653a09║解戒法，謂若輕若重，是犯非犯，是持非持。二、
T40n1813_p0653a10║不解理法，謂真諦平等，不違俗等。三、不解位
T40n1813_p0653a11║法，謂習種是十住，長養是十行，不壞是十
T40n1813_p0653a12║迴向金剛幢位。道種是十地，謂聖道治惑，故
T40n1813_p0653a13║云也。正性是佛位，正果顯故。四、不解行法，謂
T40n1813_p0653a14║於上諸位多少觀行，及入定出定等分齊。言
T40n1813_p0653a15║十禪支者，謂初定五支，二定一支，三定四支，
T40n1813_p0653a16║四定一支。此經非本未，故須入行。五、「一一不
T40n1813_p0653a17║得意」者，總結無知也。四、「而菩薩」下，明為利詐
T40n1813_p0653a18║解。於中，初為四事詐現解法，謂：一、利，二、名，三、
T40n1813_p0653a19║門徒，四、供養。後自欺欺他，是出過呵嘖。五、「與
T40n1813_p0653a20║人」下，明作已結犯，可知。
T40n1813_p0653a21║非處說戒戒第四十二
T40n1813_p0653a22║初、制意者，戒律制於內眾，為祕密之教法，外
T40n1813_p0653a23║道惡人理非所聞，故須制也。別顯有三：一、輕
T40n1813_p0653a24║自戒品；二、增彼惡見；三、令他毀謗。是故制也。
T40n1813_p0653a25║二、次第者，前則為利詐解，今則為利妄傳
T40n1813_p0653a26║故也。三、釋名者，不應說而說戒，防此失
T40n1813_p0653a27║故為名。四、具緣者，亦四緣：一、為利，二、對外
T40n1813_p0653a28║人，三、心不迷，四、說戒了，便犯。五、闕緣者，隨
T40n1813_p0653a29║闕皆得方便罪可知。六、輕重者，為利有多
T40n1813_p0653b01║少，外人有善惡，心中有想疑，說戒有具闕，皆
T40n1813_p0653b02║有俱不俱等，輕重可知。七、通塞者，若對國
T40n1813_p0653b03║王，若純信行人，若將為進戒，先說示問能不，
T40n1813_p0653b04║皆不犯。反上，失。八、釋文者，文中有四：一、
T40n1813_p0653b05║總制，二、通塞，三、擇惡人，四、違制結犯。初中
T40n1813_p0653b06║言「未受菩薩戒」者，此有三種：一、純不信菩薩
T40n1813_p0653b07║道故不受，二、雖不謗亦不能受，三、信擬受未
T40n1813_p0653b08║受。二結犯。二、外道者，執著異道求佛法過，
T40n1813_p0653b09║聞佛所說雜碎戒相，戒當輕毀。三、惡人，聞說
T40n1813_p0653b10║戒律輕毀法眾，故不應說。言「千佛」者，多也。謂
T40n1813_p0653b11║一切諸佛皆同說此戒，故云「千佛大戒」，非但
T40n1813_p0653b12║賢劫千佛也。二、「邪見」下明通塞中，以此戒制
T40n1813_p0653b13║自內眾，理非彼聞，如人寶藏不示賊處。言「除
T40n1813_p0653b14║國王」者，佛法付屬二人：一、佛弟子為內護，二、
T40n1813_p0653b15║國王為外護。是佛付囑之人，故對說無犯。又
T40n1813_p0653b16║以國王有力，當依戒律策勵行人，故須知也。
T40n1813_p0653b17║餘非此用，一切皆斷。三、「是惡人」下釋惡人。惡
T40n1813_p0653b18║人有二種：一、頑愚，謂此身無戒，雖人名畜，以
T40n1813_p0653b19║無人因故，後身永不見三寶。如木石無心，豈
T40n1813_p0653b20║有能見？二、惡見，謂邪見乖理，如木非情。四、「而
T40n1813_p0653b21║菩薩」下違制結犯，可知。
T40n1813_p0653b22║故毀禁戒戒第四十三
T40n1813_p0653b23║初、制意者，菩薩理宜不惜身命護持淨戒，何
T40n1813_p0653b24║容壞自本誓而無懼毀禁戒？故須嚴制。又為
T40n1813_p0653b25║護一切戒品令堅固故，制此戒也。二、次第
T40n1813_p0653b26║者，前不應說而說，今則不應犯而犯故也。
T40n1813_p0653b27║三、釋名者，從所防為目。四、具緣者，亦四緣：
T40n1813_p0653b28║一、身有戒，二、對犯境，三、故起心，四、作，便犯。
T40n1813_p0653b29║五、闕緣者，謂一、三無犯，二、四得方便，可知。
T40n1813_p0653c01║六、輕重者，謂境有強弱，心有剋謾，犯有輕
T40n1813_p0653c02║重，亦有俱等，准前。七、通塞者，此戒無別制，
T40n1813_p0653c03║但起心犯餘戒，即亦犯此戒。是故通塞，皆如
T40n1813_p0653c04║諸戒處說應知。八、釋文者，文中有三：初、汎
T40n1813_p0653c05║舉毀禁，二、顯過呵嘖，三、制毀結犯。前中言「信
T40n1813_p0653c06║心出家」等者，舉其本誓也。「故起心」等者，明違
T40n1813_p0653c07║誓結犯。二、「不得」下明顯過呵嘖，於中有八：一、
T40n1813_p0653c08║供施無一毫分，二、大地無一足分，三、飲水無
T40n1813_p0653c09║一渧分。問：供施破戒無分可爾，王之水土眾
T40n1813_p0653c10║生同感，何故亦無分？答：白衣無戒，食王水土
T40n1813_p0653c11║皆有輸稅，出家不稅良為戒行。今既二種俱
T40n1813_p0653c12║無，豈有其分？無分而用，豈非是賊？四、鬼遮罵
T40n1813_p0653c13║賊，是此義也。謂戒行若金剛，有戒神讚護，今
T40n1813_p0653c14║既戒破神去，則有五千大鬼遮其前而罵賊，
T40n1813_p0653c15║掃其後而滅路。五、世人亦罵之，謂於佛法中
T40n1813_p0653c16║作偷形相賊、偷利養等賊故也。六、一切眾生
T40n1813_p0653c17║不欲見者，以如怨詐親故。七、犯戒同畜生者，
T40n1813_p0653c18║以是罪身同故。八、同木頭者，無所知故。三、「故
T40n1813_p0653c19║毀」下制毀結犯，可知。
T40n1813_p0653c20║不敬經律戒第四十四
T40n1813_p0653c21║初、制意者，以戒是成佛，膳因彼教，理宜尊重。
T40n1813_p0653c22║況是諸佛之母，如來所師，崇重之極，豈先於
T40n1813_p0653c23║此？故須制也。二、次第者，前令不毀禁戒，今
T40n1813_p0653c24║制令敬法故也。三、釋名者，防彼不敬，制令
T40n1813_p0653c25║重法，故以為名。四、具緣者，亦四緣：一、對勝
T40n1813_p0653c26║法，二、無敬心，三、不求供，四、不作，便犯。五、闕
T40n1813_p0653c27║緣者，各闕皆方便可知。六、輕重者，輕有多
T40n1813_p0653c28║少，心有輕重，身有富貧，作有好惡，俱等准之。
T40n1813_p0653c29║七、通塞者，若病、若貧無得處、若常入深定、
T40n1813_p0654a01║若貪救眾生、若恒說法，理應無犯。反上皆結。
T40n1813_p0654a02║八、釋文者，文中有五：一、制受持，二、制讀誦，
T40n1813_p0654a03║三、制書寫。於中先舉難，謂「剝皮」等。後況易，謂
T40n1813_p0654a04║「木皮」等，謂貝多葉皮為木皮也。餘可知。四、「常
T40n1813_p0654a05║以」下制令供養書寫等十種法行，此中具說。
T40n1813_p0654a06║五、「若不」下違制結犯，可知。
T40n1813_p0654a07║不化眾生戒第四十五
T40n1813_p0654a08║初、制意者，為菩提心是成佛因，故制諸菩薩，
T40n1813_p0654a09║故化眾生，皆應令彼發此大心。經云：若以
T40n1813_p0654a10║小乘化，我則墮慳貪。此事為不可，故須制也。
T40n1813_p0654a11║二、次第者，前則於法不敬，今則於生不化，
T40n1813_p0654a12║是故俱制也。三、釋名者，捨化眾生違害大
T40n1813_p0654a13║悲，戒防此失故以為名。四、具緣者，亦四緣：
T40n1813_p0654a14║一、對眾生，二、不起悲，三、不起方便，四、捨不勸
T40n1813_p0654a15║導，故成犯也。五、闕緣者，各闕皆方便可知。
T40n1813_p0654a16║六、輕重者，眾生有難易，悲心有厚薄，方便有
T40n1813_p0654a17║多少，不勸有暫永，亦有俱等，准前。七、通塞
T40n1813_p0654a18║者，若病、若無力、若未解、若彼難化，並理應無
T40n1813_p0654a19║犯，反上皆犯。八、釋文者，有四：一、制化人類，
T40n1813_p0654a20║於中「大悲」是能化之心也，「城邑」等是化處，「一
T40n1813_p0654a21║切眾生」是所化，「唱言」等是化方便，「受三歸」等
T40n1813_p0654a22║化所得益。此有二義：一、受戒，先受三歸，後說
T40n1813_p0654a23║十戒相。二、有二種受戒：一、受菩薩三歸戒，二、
T40n1813_p0654a24║受十戒。二、「若見」下明化畜生類，謂彼無領解，
T40n1813_p0654a25║故以此言警覺成自熏修，則與彼遠作勝因。
T40n1813_p0654a26║如昔有牛塔前食草，舉頭見塔後便得度等。
T40n1813_p0654a27║三、「而菩薩」下立制定位，謂要化眾生令發大
T40n1813_p0654a28║心方是菩薩，故云也。四、「若不」下違制結犯，可
T40n1813_p0654a29║知。
T40n1813_p0654b01║說法乖儀戒第四十六
T40n1813_p0654b02║初、制意者，令彼重法增善根故，自亦重法順
T40n1813_p0654b03║教命故，為成二利順彼三聚，故制斯戒。二、
T40n1813_p0654b04║次第者，前教人發心，今則教令敬法故也。
T40n1813_p0654b05║三、釋名者，所防所制以立斯名。四、具緣者，
T40n1813_p0654b06║四緣：一、對他人，二、住非儀，三、不起悲，四、發言
T40n1813_p0654b07║說，故成犯也。五、闕緣者，各闕皆方便可知。
T40n1813_p0654b08║六、輕重者，可語不可語住，非儀有深淺，無
T40n1813_p0654b09║悲有暫永，發言有具闕，俱等准前可知。
T40n1813_p0654b10║七、通塞者，若他病重，若王力自在，並無犯。反
T40n1813_p0654b11║上皆犯。八、釋文者，文中有三：一、制非儀，二、
T40n1813_p0654b12║教正則，三、違結犯。前中「悲心」是化眾生因，故
T40n1813_p0654b13║教常起也。「貴人」多慢，故偏舉之。三、非儀有
T40n1813_p0654b14║三：坐己立，二、人高己下，三、人在座己在非
T40n1813_p0654b15║座。此中高座具後二也，並可知。二、「若說法」下，
T40n1813_p0654b16║明教正則。於中五事：一、置法師於高座；二、供
T40n1813_p0654b17║之以香花；三、聽者居下坐；尊敬如父母；五、
T40n1813_p0654b18║領受其教，如事火梵志。《攝論》云：「若人戒足雖
T40n1813_p0654b19║羸劣，而能說法利多入，如佛世尊應供養，受
T40n1813_p0654b20║彼所說故相似。」又經云：「有知法者，若老若
T40n1813_p0654b21║少，皆應供養，如事火婆羅門。」三、「其說法者」下，
T40n1813_p0654b22║明違制結犯。不如有三種：一、身儀，謂立等；
T40n1813_p0654b23║二、念，謂求名利等；三、語業，謂非法說法，法說
T40n1813_p0654b24║非法，及世俗言詞等。又《智論》中唯說諸行法
T40n1813_p0654b25║及實相法，方為法施，餘皆非也。
T40n1813_p0654b26║非法立制戒第四十七
T40n1813_p0654b27║初、制意者，菩薩理應不惜身命護三寶，而反
T40n1813_p0654b28║恃威損壞正法，故須制也。二、次第者，前說
T40n1813_p0654b29║法非儀，今持威滅法，為失既重，故次制之。
T40n1813_p0654c01║三、釋名者，從所防為目。四、具緣者，亦四
T40n1813_p0654c02║緣：一、信心受戒，二、恃自高威，三、非法立制，四、
T40n1813_p0654c03║損壞佛法，故成犯也。五、闕緣者，闕初緣結
T40n1813_p0654c04║重罪非犯戒，闕次緣結重方便，闕後二緣皆
T40n1813_p0654c05║方便，可知。六、輕重者，恃威立制，壞法各有
T40n1813_p0654c06║多少，俱等准之。七、通塞者，若制惡人不令
T40n1813_p0654c07║出家，不聽造像將賣，理應不犯，餘皆犯。八、
T40n1813_p0654c08║釋文者，文中有三：一、總明滅法，二、別顯滅相，
T40n1813_p0654c09║三、故作成犯。前中亦三：一、本以信心受戒，二、
T40n1813_p0654c10║恃自高威，三、破滅佛法。二、「明作」下別顯中，
T40n1813_p0654c11║一、障其出家修道，二、障造形像造經。此破住
T40n1813_p0654c12║持三寶遺法，眾生賴藉此住持，今既損減
T40n1813_p0654c13║其罪重，故總結云「破三寶罪」也。三、「而故作」下
T40n1813_p0654c14║違教結犯，可知。
T40n1813_p0654c15║自壞內法戒第四十八
T40n1813_p0654c16║一、制意者，菩薩理應護持正法，先揚顯發令
T40n1813_p0654c17║法久住報佛恩，何容為利自毀內眾損己正
T40n1813_p0654c18║法？為失既大故須制也。二、次第者，前恃自
T40n1813_p0654c19║威，今恃他勢，各皆損法，故同制也。三、釋名
T40n1813_p0654c20║者，所防為目。四、具緣者，亦四緣：一、為名利，
T40n1813_p0654c21║二、王前說戒，三、橫作留難，四、繫縛內眾，故成
T40n1813_p0654c22║犯也。五、闕緣者，四緣各闕，皆四方便可知。
T40n1813_p0654c23║六、輕重者，四緣各有多少，並有俱不俱等，
T40n1813_p0654c24║准之。七、通塞者，若制惡比丘等不損法，理
T40n1813_p0654c25║應不犯，餘皆犯耳。八、釋文者，中有五：一、舉
T40n1813_p0654c26║過令離；二、舉德制修；三、聞非勸傷；四、況自親
T40n1813_p0654c27║作；五、故作結犯。前中，先舉本好心出家，次為
T40n1813_p0654c28║名利於王等前說戒繫縛。「自食」下，喻顯。《蓮華
T40n1813_p0654c29║面經》云：「佛告阿難：譬如師子命終，若空地、若
T40n1813_p0655a01║水、若陸，所有眾生不噉食彼師子身肉，唯師
T40n1813_p0655a02║子身自生諸虫，自食師子之肉。阿難！我之佛
T40n1813_p0655a03║法非餘能壞，是我法中諸惡比丘破我三大
T40n1813_p0655a04║阿僧祇劫積行勤苦所集佛法。」解云：佛法，外
T40n1813_p0655a05║人所不能壞，故云「非外道」等。二、「若受佛戒」下，
T40n1813_p0655a06║舉德制修中，制令護戒至誠，如慈母念於一
T40n1813_p0655a07║子，如孝子事於父母，皆無時暫忘也。三、「而聞」
T40n1813_p0655a08║下，明聞非勸傷。於中，先傷同現在苦；後「寧自」
T40n1813_p0655a09║下，通入惡趣，並可知。四、況自親作中，正作及
T40n1813_p0655a10║與破滅作因緣。「無孝順心」者，是破法因也。五、
T40n1813_p0655a11║「若故」下，明故作結犯，可知。上來別辨九戒竟。
T40n1813_p0655a12║二、「是九戒」下，總結勸學，可知。上來別顯輕戒
T40n1813_p0655a13║竟。二、「諸佛子」下，總結。此是三世同誦。上來別
T40n1813_p0655a14║明輕重二篇戒竟。三、「諸佛子諦聽」下，總結勸
T40n1813_p0655a15║學。於中有四：一、舉佛同誦，謂三世佛、菩薩及
T40n1813_p0655a16║我釋迦，在因在果，皆同誦故，知是要勝。二、「汝
T40n1813_p0655a17║等」下，勸眾令持，謂舉彼諸眾，略勸作五事：一、
T40n1813_p0655a18║受持，謂領納名受，不忘名持；二、讀；三、誦；四、解
T40n1813_p0655a19║釋；五、書寫。三、「佛性」下，明流通不絕，謂「佛性常
T40n1813_p0655a20║住」，明理法湛然也；「戒卷流」等，明教法傳通。又
T40n1813_p0655a21║釋佛性為成佛本有之因，戒卷為外緣傳受，
T40n1813_p0655a22║謂從過去傳至現在，現在向未來，展轉相受，
T40n1813_p0655a23║故云「不絕」也。四、「得見」下，明傳授利益，謂於中
T40n1813_p0655a24║有三：一、見佛益，謂得見此賢劫中千佛相授；
T40n1813_p0655a25║二、永離惡處益；三、得生善處益，謂生人中等
T40n1813_p0655a26║為道器身，攝眾生處也。上來總是正宗竟。
T40n1813_p0655a27║第三、「我今」下結勸流通分。於中四：一、結已略
T40n1813_p0655a28║說，二、「汝等」下勸學令修，三、「如無相」下指彼廣
T40n1813_p0655a29║文，四、「三千」下明眾聞奉持。謂彼品中一一廣
T40n1813_p0655b01║說，令彼三千徒眾聞生歡喜。又釋彼三千眾
T40n1813_p0655b02║聞佛誦此略本生喜受持。釋文既了，述懷頌
T40n1813_p0655b03║曰：「廣本毘尼藏，薄祐莫能見，戀彼菩薩戒，竭
T40n1813_p0655b04║愚而解釋。願此摩尼燈，恒耀十方界，示導諸
T40n1813_p0655b05║群生，至大菩提所。」
T40n1813_p0655b06║梵網經菩薩戒本疏卷第六（終）