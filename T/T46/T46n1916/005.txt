T46n1916_p0508a13║
T46n1916_p0508a14║
T46n1916_p0508a15║釋禪波羅蜜次第法門卷第五
T46n1916_p0508a16║
T46n1916_p0508a17║隋天台智者大師說
T46n1916_p0508a18║弟子法慎記
T46n1916_p0508a19║弟子灌頂再治
T46n1916_p0508a20║釋禪波羅蜜修證第七之一
T46n1916_p0508a21║上已廣明內外方便，行者若能專心修習，繫
T46n1916_p0508a22║念禪門，必有證驗，是故第七、廣明修證。故經
T46n1916_p0508a23║言：「修我法者，證乃自知。」今明修證中，自開為
T46n1916_p0508a24║四：第一、修證世間禪相；第二、修證亦世間亦
T46n1916_p0508a25║出世間禪相；第三、修證出世間禪相；第四、修
T46n1916_p0508a26║證非世間非出世間禪相。今第一、釋修證世
T46n1916_p0508a27║間禪者，則為三：一、四禪；二、四無量心；三、四無
T46n1916_p0508a28║色定。今前釋修證四禪。四禪者：一、初禪；二、二
T46n1916_p0508a29║禪；三、三禪；四、四禪。今論色界根本正定，但說
T46n1916_p0508b01║有四。若通方便中間，是則不定。若薩婆多人，
T46n1916_p0508b02║說有未到地及中間禪，足四禪為六地定。若
T46n1916_p0508b03║曇無德人，例不說有未來禪，而說有欲界定、
T46n1916_p0508b04║中間禪，以為六地定。若《摩訶衍》及瞿沙所明，
T46n1916_p0508b05║則具有欲界、未到地、中間禪，足四禪為七地
T46n1916_p0508b06║定。此中融會，以義推之。今據正禪而論，但說
T46n1916_p0508b07║有四：第一、釋初禪修證，如經偈說：
T46n1916_p0508b08║離欲及惡法，有覺并有觀，
T46n1916_p0508b09║離生及喜樂，是人入初禪。
T46n1916_p0508b10║已得離婬火，則獲清涼定，
T46n1916_p0508b11║如人大熱悶，入冷池則樂。
T46n1916_p0508b12║如貧得寶藏，大喜覺動心。
T46n1916_p0508b13║分別則為觀，入初禪亦然。
T46n1916_p0508b14║佛此偈中具明修證初禪之相，但意難見，今
T46n1916_p0508b15║當分別。就明初禪中，開為三別：第一、釋名；第
T46n1916_p0508b16║二、明修習；第三、明證相。第一、釋名者，所言初
T46n1916_p0508b17║禪者，禪名支林。行者初得支林之法，故名初
T46n1916_p0508b18║禪。復次，覺觀等法，名之為支。行者修初禪覺
T46n1916_p0508b19║觀之法，必於前發，故說覺觀名為初禪。問曰：
T46n1916_p0508b20║若言在前發得，故為初禪者，欲界、未到地最
T46n1916_p0508b21║在前發，何故不得受初禪之名？答：禪名功德
T46n1916_p0508b22║叢林，欲界、未到等未有支林功德之法，雖復
T46n1916_p0508b23║前發，不名初禪。復次，《摩訶衍》說欲界、未到、中
T46n1916_p0508b24║間，智多而定少，是處非樂。既非正地，是故不
T46n1916_p0508b25║得受初禪之名。復次，言初禪者，亦名有覺有
T46n1916_p0508b26║觀三昧，為有人疑言覺觀心中無定，是故佛
T46n1916_p0508b27║說覺觀三昧。《地持論》說：「名覺觀俱禪。」此禪發
T46n1916_p0508b28║時，必與覺觀俱發，亦名聖說法定。此定內有
T46n1916_p0508b29║覺觀語言道未斷故，與說法之名，如是等種
T46n1916_p0508c01║種名字不同。第二、明修習，復開為二：前明所
T46n1916_p0508c02║修之法，後辨能修之心。第一、明所修法者，即
T46n1916_p0508c03║是阿那波那，為修習根本初禪之法。就中即
T46n1916_p0508c04║有三意：一、釋息名；二、辨息相；三、明用息不同。
T46n1916_p0508c05║第一、所言阿那波那者，此是外國語，秦言阿
T46n1916_p0508c06║那為入息，波那為出息。《安般守意三昧經》言：
T46n1916_p0508c07║「安之言生，般之言滅。」若約息生滅明，義如上
T46n1916_p0508c08║說；若約心生滅為語，是則不定。今用入出息
T46n1916_p0508c09║為正番。二、辨息相中有四：一、風；二、喘；三、氣；四、
T46n1916_p0508c10║息。分別四種之相，具如調息中說。但數風則
T46n1916_p0508c11║散，數喘則結，數氣則勞，數息則定。行者應當
T46n1916_p0508c12║捨三存息，善取不聲不結，綿綿若存若亡之
T46n1916_p0508c13║相而用之。三、明用息不同者，一師教繫心數
T46n1916_p0508c14║出息。所以者何？數出息則氣不急，身不脹
T46n1916_p0508c15║滿，身心輕利，易入三昧。有師教數入息，何故
T46n1916_p0508c16║爾？數入息：一者、易入定，隨息內歛故；二、斷外
T46n1916_p0508c17║境故；三、易見內三十六物故；四、身力輕盛故；
T46n1916_p0508c18║五、內實息貪恚故。有如是等勝利非一，應數
T46n1916_p0508c19║入息。有師教數入出無在，但取所便而數。無
T46n1916_p0508c20║的偏用，隨人心安，入定無過，即用三師所論，
T46n1916_p0508c21║皆不許出入一時俱數。何以故？以有息遮病，
T46n1916_p0508c22║生在喉中，猶如草葉，吐則不出，咽則不入，
T46n1916_p0508c23║此患生故。又師依四時用數，今所未詳。第
T46n1916_p0508c24║二、明能數之心，亦為三意：一、明能數之心；二、
T46n1916_p0508c25║明轉緣；三、料揀。一、明能數之心者，以細念之
T46n1916_p0508c26║心攝心對息，從一至十，令心不散，故名數
T46n1916_p0508c27║息。若數不滿十，名數減；若至十一，名數增。然
T46n1916_p0508c28║增減之數，並非得定之道。若從一至十，恒
T46n1916_p0508c29║具十，無有間一之失，故名數法成就。若於中
T46n1916_p0509a01║間心竊異緣，數法則亂，是故心覺散亂義強。
T46n1916_p0509a02║若以一為數者，一則無間。若有異緣，便不時
T46n1916_p0509a03║覺。是以但緣一息，不能除亂。若過十者，更一
T46n1916_p0509a04║法起，一心緣二，即有亂生，故名為增。夫數息
T46n1916_p0509a05║者，但細心約息記數而已，不得多取數相。若
T46n1916_p0509a06║息多，則氣滿腹脹體急，坐欲不安。二、轉緣
T46n1916_p0509a07║者，初數於息，覺息微微，當置數息，便隨於
T46n1916_p0509a08║息，任運出入。若心欲靜，便捨隨，凝心止住。心
T46n1916_p0509a09║若闇忽，即便靜照色息。心若浮動，即便捨觀
T46n1916_p0509a10║歸數及隨止也，是故名還。心不馳蕩，凝神寂
T46n1916_p0509a11║慮，故名為淨。行者若能如是善巧攝錄，心則
T46n1916_p0509a12║易定。第三、料揀息為初門者。問曰：一切法
T46n1916_p0509a13║門悉可為初，何故但說阿那波那以為初門？
T46n1916_p0509a14║答曰：不然。今依佛教，如經說：「阿那波那是三
T46n1916_p0509a15║世諸佛入道初門。」是故釋迦初詣道樹，欲習
T46n1916_p0509a16║佛法，內思安般，一數，二隨，乃至還、淨，具如《瑞
T46n1916_p0509a17║應經》所說。復次，提婆初出世時，伏外道已，諸
T46n1916_p0509a18║人信敬，度人出家，不可稱數。於是大集在家、
T46n1916_p0509a19║出家七眾弟子及剎利、婆羅門等，大眾之中，
T46n1916_p0509a20║昇師子座，淚下如雨。爾時，大眾皆悉默念：「將
T46n1916_p0509a21║非佛法欲滅，外道復興邪？將非國大擾亂，疫
T46n1916_p0509a22║病流行邪？」菩薩爾時知大眾心念，以白㲲巾
T46n1916_p0509a23║拭淚，更整容服，舉右手而言：「亦非佛法欲滅，
T46n1916_p0509a24║外道將興，非國不安，疫病流行，但傷佛日潛
T46n1916_p0509a25║輝，賢聖月沒，袈裟之中空無所有耳。」于時大
T46n1916_p0509a26║眾聞此語已，各自感傷，發聲大哭。爾時，飛鳥
T46n1916_p0509a27║雜類在虛空中，繽紛亂墜，皆悉悲鳴。爾時，菩
T46n1916_p0509a28║薩以慈軟音安慰大眾，而說偈言：
T46n1916_p0509a29║佛日常在世，無目不見耳，
T46n1916_p0509b01║賢聖月不沒，障礙故不見。
T46n1916_p0509b02║若能淨膚翳，當自得覩見，
T46n1916_p0509b03║何為沒憂海，癡醉如嬰兒？
T46n1916_p0509b04║爾時，大眾聞菩薩慈音，心各醒悟，攝心安坐，
T46n1916_p0509b05║寂然無聲，諦觀菩薩，咸欲聞法。爾時，菩薩普
T46n1916_p0509b06║告大眾而說偈言：
T46n1916_p0509b07║佛說甘露門，名阿那波那，
T46n1916_p0509b08║於諸法門中，第一安隱道。
T46n1916_p0509b09║因緣次第起，不雜諸妄想，
T46n1916_p0509b10║譬如種石榴，芽莖次第生。
T46n1916_p0509b11║華實及色味，自然非可作，
T46n1916_p0509b12║時至時自證，非如脂粉色。
T46n1916_p0509b13║汝等調熟地，惠汝石榴種，
T46n1916_p0509b14║令心入甘露，道法次第生。
T46n1916_p0509b15║從此以來，西國法師相傳不絕，多以此法為
T46n1916_p0509b16║學道之初。若四依大士、六通菩薩說法度人，
T46n1916_p0509b17║此為首唱，豈非入道初門？末代相承，說法教
T46n1916_p0509b18║授自不修禪，既無內道，出言即便破人修定，
T46n1916_p0509b19║若觀提婆之說，乃以禪定為要。世人顛倒，實
T46n1916_p0509b20║可哀哉！復有人言：「禪法一向不得處眾說之。」
T46n1916_p0509b21║敬尋提婆在大眾中廣說禪定，今時豈頓杜
T46n1916_p0509b22║口？但不得言：「我證是法，某證是法，及禪祕密
T46n1916_p0509b23║微妙境界。」向人說此，獲罪不輕。第三、明證禪
T46n1916_p0509b24║相，通方便論證自有三階：一、證欲界定相；二、
T46n1916_p0509b25║證未到定相；三、正明證初禪相。一、明證欲界
T46n1916_p0509b26║定，自有二意：一、正明證相；二、明得失。今說欲
T46n1916_p0509b27║界中自有三：一、麁住心；二、細住心；三、證欲界
T46n1916_p0509b28║定。一、麁住相者，因前息道諸方便修習，心漸
T46n1916_p0509b29║虛凝，不復緣慮，名為麁住。細住相者，於後
T46n1916_p0509c01║其心泯泯轉細，即是細住心。當得此麁細住
T46n1916_p0509c02║時，或將得時，必有持身法起。此法發時，身心
T46n1916_p0509c03║自然正直，坐不疲倦，如物持身，若好持身，但
T46n1916_p0509c04║微微扶助身力而已。若是麁持身者，堅急勁
T46n1916_p0509c05║強，來則苦急堅強，去則寬緩困人。此非好法。
T46n1916_p0509c06║心既細已，於覺心自然明淨，與定相應，定法
T46n1916_p0509c07║持心，任運不動，從淺入深，或經一坐，無分散
T46n1916_p0509c08║意，所以說此名欲界定。入此定時，欲界報身
T46n1916_p0509c09║相未盡故。二、明得失者，入欲界定，法心既
T46n1916_p0509c10║淺，未有支持，難得易失。易失因緣，是事須
T46n1916_p0509c11║識。失定有二種：一、從外緣失，謂得定時，不善
T46n1916_p0509c12║用心，內外方便，中途違犯，則退失禪定。復次，
T46n1916_p0509c13║若行者當得定時，或向人說，或現定相，令他
T46n1916_p0509c14║知覺，或卒有事緣相壞，如是等種種外事，於
T46n1916_p0509c15║中不覺不識，障法既生，則便失定。若能將護，
T46n1916_p0509c16║本得不失，障不得生，故名為得。二者、約內論
T46n1916_p0509c17║得失者，有六種法能失禪定：一、希望心；二、疑
T46n1916_p0509c18║心；三、驚怖；四、大喜；五、重愛；六、憂悔。未得禪
T46n1916_p0509c19║有一，謂希望心。入禪有四，謂疑、怖、喜、愛。出禪
T46n1916_p0509c20║多有憂悔，此則能破定心令退失。若通論此
T46n1916_p0509c21║六，皆得在未入住出中。俱有此六法，能退失
T46n1916_p0509c22║定；若能離此六法，即易得定。以不失故，名得
T46n1916_p0509c23║也。此雖近事，若不說者，則人不知。若善取其
T46n1916_p0509c24║意，則知遮障。二、明證未到地定相，因此欲界
T46n1916_p0509c25║定後，身心泯然虛豁，失於欲界之身，坐中不
T46n1916_p0509c26║見頭手床敷，猶若虛空，此是未到地定。所言
T46n1916_p0509c27║未到地者，此地能生初禪故，即是初禪方便
T46n1916_p0509c28║定，亦名未來禪，亦名忽然湛心。證此定時，
T46n1916_p0509c29║不無淺深之相，今不具明。復次，此等定中，或
T46n1916_p0510a01║有邪偽，行者應證，其相非一，略出二事：一、定
T46n1916_p0510a02║心過明；二者、過暗。並是邪定。明者，入定時見
T46n1916_p0510a03║外境界青、黃、赤、白，或見日月星辰、宮殿等事，
T46n1916_p0510a04║或一時日乃至七日不出禪定，見一切事，如
T46n1916_p0510a05║得神通，此為邪，當急去之。二者、若入此定，暗
T46n1916_p0510a06║忽無所覺知，如眠熟不異，即是無心想法，能
T46n1916_p0510a07║令行人生顛倒心，當急却之。此則略說邪定
T46n1916_p0510a08║之相，是中妨難，非可具以文傳。復次，若依《成
T46n1916_p0510a09║論》、《毘曇》分別二定，為不便也。今依尊者瞿沙
T46n1916_p0510a10║所明分別二定有異，亦應無失。具如前引《摩
T46n1916_p0510a11║訶衍》中釋，而多見坐人證定之時，實有兩種
T46n1916_p0510a12║定相不同，是故今說欲界、未到二定各異。第
T46n1916_p0510a13║三、明證初禪相，自有六種：一、名初禪發相；二、
T46n1916_p0510a14║明支；三、明因果體用；四、明淺深；五、明進退；六、
T46n1916_p0510a15║明功德。第一、正明初禪發相中，復為四意：一、
T46n1916_p0510a16║正明初禪發相；二、簡非禪之法；三、釋發因緣；
T46n1916_p0510a17║四、分別邪正。第一、初禪發相者，行者於未到
T46n1916_p0510a18║地中證十六觸成就，即是初禪發相。云何是
T46n1916_p0510a19║證？若行者於未到地中，入定漸深，身心虛寂，
T46n1916_p0510a20║不見內外，或經一日乃至七日，或一月乃至
T46n1916_p0510a21║一年，若定心不壞，守護增長，於此定中忽覺
T46n1916_p0510a22║身心凝然，運運而動，當動之時，還覺漸漸有
T46n1916_p0510a23║身，如雲、如影動發，或從上發，或從下發，或從
T46n1916_p0510a24║腰發，漸漸遍身。上發多退，下發多進，動觸發
T46n1916_p0510a25║時，功德無量。略說十種善法眷屬與動俱起。
T46n1916_p0510a26║其十者何？一、定；二、空；三、明淨；四、喜悅；五、樂；
T46n1916_p0510a27║六、善心生；七、知見明了；八、無累解脫；九、境界
T46n1916_p0510a28║現前；十、心調柔軟。如是十法，與動俱生，名動
T46n1916_p0510a29║眷屬勝妙功德莊嚴動法。若具分別，則難可
T46n1916_p0510b01║盡，此則略說初動觸相。如是或經一日，或經
T46n1916_p0510b02║十日，或一月四月，如是一年，此事既過，復有
T46n1916_p0510b03║餘觸次第而發，故名初禪。餘觸發者，謂八
T46n1916_p0510b04║觸也：一、動；二、痒；三、涼；四、暖；五、輕；六、重；七、澁；
T46n1916_p0510b05║八、滑。復有八觸，謂：一、掉；二、猗；三、冷；四、熱；五、
T46n1916_p0510b06║浮；六、沈；七、堅；八、軟。此八觸與前相雖同，而
T46n1916_p0510b07║細分別不無小異，更別出名目，足前合為十
T46n1916_p0510b08║六觸。此十六種觸發時，悉有善法功德眷屬，
T46n1916_p0510b09║如前動觸中說。行者因未到地，發如是等種
T46n1916_p0510b10║種諸觸功德善法，故名初禪初發。並是色界
T46n1916_p0510b11║清淨四大，依欲界身中而發，故《摩訶衍》云色
T46n1916_p0510b12║界四大造色，著欲界身中。問曰：二十七觸何
T46n1916_p0510b13║故有去取？復出異觸名料簡（云云）。第二、料簡非
T46n1916_p0510b14║禪之相者。問曰：行者於初坐中未得定心，亦
T46n1916_p0510b15║發如是冷、暖、動等觸，既無如上所說功德之
T46n1916_p0510b16║事，有人言：「此是病法起。」所以者何？如重、澁
T46n1916_p0510b17║等，是地大病生；如輕、動觸，是風大病生；如熱、
T46n1916_p0510b18║痒等觸，是火大病生；如冷、滑等觸，是水大病
T46n1916_p0510b19║生。復次，因暖、熱、痒等，生貪欲蓋；因重、滑、沈等
T46n1916_p0510b20║觸，生睡眠蓋；因動、浮、冷等，生掉悔蓋；因強、澁
T46n1916_p0510b21║等，生疑蓋；又因重、堅、澁等，生瞋蓋。當知觸等
T46n1916_p0510b22║發時，能令四大發病，及生五蓋障法。或言
T46n1916_p0510b23║是魔所作，若發動時，如上。過上所說，皆魔觸
T46n1916_p0510b24║發，云何以此為初禪耶？答曰：不然。若如汝向
T46n1916_p0510b25║所說觸發之相，此是生病生蓋之觸。若如上
T46n1916_p0510b26║說及增者，亦是魔觸發相。今說不爾，若未得
T46n1916_p0510b27║未到地定，而先發觸者，多是病觸，是生蓋及
T46n1916_p0510b28║魔所作。若觸發時，無如上所說十種功德眷
T46n1916_p0510b29║屬者，亦是病觸生蓋及魔觸也。今所說觸發
T46n1916_p0510c01║者，要因未到地定發，亦具足有諸功德眷屬
T46n1916_p0510c02║俱發，故以此為初禪發相，何可疑哉？問曰：
T46n1916_p0510c03║未到地前發觸，但是生病生蓋及魔觸，亦有
T46n1916_p0510c04║治病除蓋非魔觸不？答曰：亦有此義。問曰：若
T46n1916_p0510c05║爾，與初禪觸復云何異？答曰：有異。欲界雖有
T46n1916_p0510c06║治病除蓋及非魔觸，而非初禪觸者，此猶是
T46n1916_p0510c07║欲界中四大色法，不能發定，無諸功德支林
T46n1916_p0510c08║善法，故不名初禪。此則略出欲界善、不善觸
T46n1916_p0510c09║相，但行人初坐，或有證此一兩，或都不證。然
T46n1916_p0510c10║既有此法，故略出之耳。問曰：未到地中亦發
T46n1916_p0510c11║欲界善、不善觸不？答曰：非無此義。三、明禪發
T46n1916_p0510c12║因緣有二：一者、從初修禪以來，不計勤苦，既
T46n1916_p0510c13║有善心，功力成就，自然感報，如《法華》中說：「隨
T46n1916_p0510c14║功賞賜，乃至禪定、根、力等事。」復次，有師言：「是
T46n1916_p0510c15║十善相應。」此意難見。二者、色界五陰住在欲
T46n1916_p0510c16║界身中，麁細相違，故有掉、動八觸等事。譬如
T46n1916_p0510c17║世人憂愁煩惱，內起結滯，壅塞不通，令四大
T46n1916_p0510c18║受諸熱惱，從心而生，乃至得病至死，不從外
T46n1916_p0510c19║來而有苦也。今此禪中有觸樂之事，亦從心
T46n1916_p0510c20║有，由數息故，使心軟細，修諸定法，色界定法
T46n1916_p0510c21║住在欲界身中，色定之法與欲界報身相觸，
T46n1916_p0510c22║故有十六觸次第而生，亦不從外來而能覺
T46n1916_p0510c23║知，故名為觸。此八雖有十六，並約四大而
T46n1916_p0510c24║發，因四大生：地中四者，重、沈、堅、澁；水中四
T46n1916_p0510c25║者，涼、冷、軟、滑；火中四者，暖、熱、猗、痒；風中四
T46n1916_p0510c26║者，動、掉、輕、浮。故《金光明》云：「地水二蛇，其性
T46n1916_p0510c27║沈下；風火二蛇，性輕上昇。」問：若因四大，但應
T46n1916_p0510c28║有四，何得十六？答曰：相兼故得爾。如熱是火
T46n1916_p0510c29║體，兼水故有暖，兼風故有痒，兼地故有猗，兼
T46n1916_p0511a01║三之時，失本熱相，故說有四。餘三大各兼三
T46n1916_p0511a02║義，類此可知。復次，此十六觸各有十種功德
T46n1916_p0511a03║善法，合則有一百六十法，而初坐發法之人
T46n1916_p0511a04║未必發盡，或發三五，故略出之。問曰：此八觸
T46n1916_p0511a05║為當發有次第？為無次第？諸觸之中，先發何
T46n1916_p0511a06║等？答曰：若論其次第，亦無定前後。雖四大因
T46n1916_p0511a07║緣合時，強者先發，而多見有人從動而發，事
T46n1916_p0511a08║如前釋。四者、辨邪正之相，具如前內方便中
T46n1916_p0511a09║驗善惡根性相明虛實中說，是中應廣分別。
T46n1916_p0511a10║第二、明支義，亦開為三：一、釋支名；二、釋支
T46n1916_p0511a11║義；三、辨支相。第一、釋支名者，初禪有五支：一、
T46n1916_p0511a12║覺支；二、觀支；三、喜支；四、樂支；五、一心支。覺者
T46n1916_p0511a13║初心覺悟，名為覺。觀者，後細心分別，名為觀。
T46n1916_p0511a14║慶悅之心，名為喜。恬澹之心，名為樂。寂然不
T46n1916_p0511a15║散，名一心。所以制五支者，若對不善，即為破
T46n1916_p0511a16║五欲、五蓋；若對善法，即對行五法。故《釋論》云：
T46n1916_p0511a17║「離五蓋，行五法，具五支，入初禪。」第二、釋支義
T46n1916_p0511a18║者，如《纓絡經》說：「禪名支林。」此即據總別之明
T46n1916_p0511a19║義也。言支者，支離為義。如因樹根莖，則有枝
T46n1916_p0511a20║條。根莖是一，枝條有異。禪中支義亦爾，從一
T46n1916_p0511a21║定心出生五支，此是總中別義。所言林者，如
T46n1916_p0511a22║林因眾多樹，得有林名。禪義亦爾，五支和合，
T46n1916_p0511a23║總受禪稱。此即據別中之總，故知若說禪，即
T46n1916_p0511a24║知有五支，如聞林名，必知有樹及以枝條。復
T46n1916_p0511a25║次，有人言：「枝持為義。」如欲界、未到地中雖有
T46n1916_p0511a26║單靜定心，未有覺觀等五支共相枝持，則定
T46n1916_p0511a27║心淺薄易失。若得初禪，即有覺觀等法，則定
T46n1916_p0511a28║心安隱，牢固難壞。三、辨支相。若數人辨相，
T46n1916_p0511a29║正約二十二心數去取辨五支相，具出彼義
T46n1916_p0511b01║（云云）。今家所明，略為二：一者、別；二者、通。一、別
T46n1916_p0511b02║釋五支相者。云何名覺？覺名觸覺，有二種：一、
T46n1916_p0511b03║成禪覺；二、壞禪覺。如有風，能成雨，有風能壞
T46n1916_p0511b04║雨，如上所說。十六觸中，一觸有十種善法眷
T46n1916_p0511b05║屬安隱莊嚴者，是成禪覺，如上說。一觸有二
T46n1916_p0511b06║十惡法，是壞禪覺。復次，覺者，覺屬身根，為身
T46n1916_p0511b07║有情，異乎木石，所以對觸故生覺。如經說見
T46n1916_p0511b08║聞覺知義。見屬於眼，聞屬於耳，鼻、觸覺屬於
T46n1916_p0511b09║身，知屬於意，亦對舌也，有增用故。問曰：如
T46n1916_p0511b10║經中說六觸因緣生受，何得覺觸但屬於身
T46n1916_p0511b11║耶？答曰：此對通說。若通時，見中亦說聞，餘義
T46n1916_p0511b12║類爾。今就別義論覺支者，正對身也。於未到
T46n1916_p0511b13║定中發十六觸，觸於身根生識，覺前觸相，故
T46n1916_p0511b14║名覺支。復次，覺名驚悟。行者得初禪，未曾所
T46n1916_p0511b15║得善法諸功德故，心大驚悟。昔常為欲火所
T46n1916_p0511b16║燒，得初禪時，如人入清涼池。但此覺生時，與
T46n1916_p0511b17║欲界身根生覺有異。何以故？與定等善法一
T46n1916_p0511b18║時俱發。是以偈言：「如貧得寶藏，大喜覺動心。」
T46n1916_p0511b19║故言初心麁念名為覺。此與數人明義，應有
T46n1916_p0511b20║小異。料簡（云云）。二、釋觀支者，後細心分別，名為
T46n1916_p0511b21║觀。既分別觸發已，正念之心思量分別，向觸
T46n1916_p0511b22║生時，與欲界中善法及未到等法大有異。所
T46n1916_p0511b23║以者何？於此觸中有種種善法珍寶，與觸俱
T46n1916_p0511b24║發，欲界所無。復次，分別者，分別十六觸中法
T46n1916_p0511b25║寶之相亦不同，知麁則離，知善則修，此細心
T46n1916_p0511b26║分別，故名觀支，故經說：「分別則為觀。」問曰：
T46n1916_p0511b27║若爾，覺有何等異？答曰：如論說：「麁心在緣，名
T46n1916_p0511b28║為覺；細心分別，名為觀。」又問：如《毘曇》中說：「覺
T46n1916_p0511b29║觀在一心中。」今云何為二？答曰：二法雖在一
T46n1916_p0511c01║心，二相不俱，謂覺時觀不明了，觀時覺不明
T46n1916_p0511c02║了。譬如撞鐘，鐘聲雖一，而麁細有異。一心中
T46n1916_p0511c03║覺觀亦如是。復次，身根、身識相應，名為覺；意
T46n1916_p0511c04║根、意識相應，名為觀。身識是外鈍，故名麁；意
T46n1916_p0511c05║識是內利，故能分別名細。此雖同緣一觸，而
T46n1916_p0511c06║二相不俱，故為觀支。三、明喜支者，見細心分
T46n1916_p0511c07║別思量，覺知十六觸等微妙珍寶，昔所未逢，
T46n1916_p0511c08║是以心喜慶悅。又知所失欲樂甚少，今得
T46n1916_p0511c09║初禪功德，其樂甚多。如是覺觀，利我不少，深
T46n1916_p0511c10║心慶悅，踊躍無量，故名喜支。四、樂支者，行者
T46n1916_p0511c11║於歡喜已後，其心恬然，受於觸中之樂，樂法
T46n1916_p0511c12║娛心，安隱恬愉，故名樂支。問曰：喜樂有何
T46n1916_p0511c13║異？答曰：如上覺觀分別，今喜樂亦爾。麁樂名
T46n1916_p0511c14║喜，細樂名樂，亦可言麁喜為喜，細喜為樂。復
T46n1916_p0511c15║次，喜樂雖俱是歡悅之相，而二相有異。喜根
T46n1916_p0511c16║相應，故名喜；樂根相應，故名樂。踊躍心中，故
T46n1916_p0511c17║名喜；恬靜心中，故名樂。復次，行者初緣得樂，
T46n1916_p0511c18║心生歡喜，未及受樂，名喜；後緣喜情既息，以
T46n1916_p0511c19║樂自娛，故名樂。譬如饑人得食，初得歡喜，
T46n1916_p0511c20║未及受其味，故名喜；後得食之，方受味中之
T46n1916_p0511c21║樂，故名樂。又如三禪有樂而無喜，故知二根
T46n1916_p0511c22║有異。五、一心支者，經久受樂心息，雖有覺
T46n1916_p0511c23║觸等事，而心不緣。既無分散，定住寂靜，故名
T46n1916_p0511c24║一心支。此則略說初禪五支，次第而發，並據
T46n1916_p0511c25║成就，立於支義。問曰：若爾，約十六觸，一觸皆
T46n1916_p0511c26║有五義不？答曰：實爾，故知初禪對緣即有眾
T46n1916_p0511c27║多支也。雖復對觸有多，終不出五支。譬如五
T46n1916_p0511c28║陰，若對五根，根根說五，雖復眾多，而不可說
T46n1916_p0511c29║言有第六陰。五支亦爾。二者、約通義明五支
T46n1916_p0512a01║即一。覺發時，具有五支義。云何當覺發時，本
T46n1916_p0512a02║對於觸，覺觸中冷暖即是覺支，當覺時豈不
T46n1916_p0512a03║即分別？知冷異暖，即是觀支。當觸發時，即有
T46n1916_p0512a04║喜心，如人見好美色，即生喜悅，不待思量，故
T46n1916_p0512a05║論偈說：「大喜覺動心。」觸發之時，必舉體怡解，
T46n1916_p0512a06║即是樂支。解發必與定俱，故名覺觀俱三昧，
T46n1916_p0512a07║當知即有一心支。此則五支一時而發，不待
T46n1916_p0512a08║成就，但於事未顯，故據成而說。別義如前。問
T46n1916_p0512a09║曰：若爾，心便並慮？答曰：心雖不俱，法並何
T46n1916_p0512a10║過？此類如十大地、心王、心數之義。問曰：若
T46n1916_p0512a11║通支有五者，五支應有二十五？答曰：如佛
T46n1916_p0512a12║經中說五陰，一陰有五，五五二十有五，而不
T46n1916_p0512a13║乖五陰之義。通五支義亦如是。第三、明體用，
T46n1916_p0512a14║即為二意：一者、明因果；二、明體用。一、因果者，
T46n1916_p0512a15║遠而論之，行內外方便及入未到地等為因，
T46n1916_p0512a16║感得初禪為果。今就近釋，但據初禪，自有因
T46n1916_p0512a17║果。有人言：「四支為因，後一心支為果。」此即無
T46n1916_p0512a18║文。今依《纓絡》解禪支，五支為因，第六默然心
T46n1916_p0512a19║為定體，即以體為果。若通論因果，支支相
T46n1916_p0512a20║因，悉得辨因果也。二、明體用，還以默然心為
T46n1916_p0512a21║定體，從默然觸更動發起五支，此則為用。何
T46n1916_p0512a22║以故？從體起用，用則在後，因則據前。問曰：因
T46n1916_p0512a23║用體果，即無分別。答曰：不然。雖同據五支明
T46n1916_p0512a24║因用，就默然為體果，然義意有異。所以者何？
T46n1916_p0512a25║因中五支，為感默然之果。因默然之果，起五
T46n1916_p0512a26║支之法。此就默然為體，五支為用。例如三十七
T46n1916_p0512a27║品，道前為因，道後為用。問曰：有時從默然體
T46n1916_p0512a28║發勝品五支，後得增勝默然，此義云何？答曰：
T46n1916_p0512a29║若爾，即還應說因果，若無勝品，但是體用。第
T46n1916_p0512b01║四、明淺深者，初禪發時，五支及默然心前後
T46n1916_p0512b02║不無麁細之異，故有淺深，應須分別。所以者
T46n1916_p0512b03║何？如論云：「佛弟子修諸禪時，有下、中、上，名為
T46n1916_p0512b04║三品。離此三品，一品為三，故有九品淺深之
T46n1916_p0512b05║相。若細而論，則應有無量品。」外道得定亦有
T46n1916_p0512b06║淺深，而不作品說者，以其心麁，於定中不覺
T46n1916_p0512b07║故，亦以不修無漏觀慧照了，則心不覺知。就
T46n1916_p0512b08║立品明淺深中，自為二意：一、約同類；二、約異
T46n1916_p0512b09║類。一、同類者，如一動觸發時，漸漸覺深，乃至
T46n1916_p0512b10║九品；二、約異類者，如動觸謝後，即發餘觸，雖
T46n1916_p0512b11║觸相不同，而覺定漸深勝於上。復次，若約五
T46n1916_p0512b12║支中明淺深者，亦有二：一、同類者，如觸發五
T46n1916_p0512b13║支時，即有淺深之相；二、異類者，若五支次第
T46n1916_p0512b14║增長，一一支中亦各自有淺深之相。問曰：為
T46n1916_p0512b15║當要發十六觸等具足，方名初禪，為當亦發
T46n1916_p0512b16║一一觸亦名初禪？答曰：初禪有二種：一、具足；
T46n1916_p0512b17║二、不具足。若具發十六觸，此即是具足初禪
T46n1916_p0512b18║為勝；若發一兩觸等，亦得名初禪。何以故？以
T46n1916_p0512b19║一觸具有十種定法，眷屬五支成就故，但此
T46n1916_p0512b20║初禪不名具足。第五、明進退者，證初禪時，有
T46n1916_p0512b21║四種人根性不同：一者、退分；二者、住分；三
T46n1916_p0512b22║者、進分；四者、達分。一、退分者，若人得初禪時，
T46n1916_p0512b23║或有因緣，或無因緣，而便退失。失有二種：一
T46n1916_p0512b24║者、更修還得；二者、更修不得。所謂過去今世
T46n1916_p0512b25║障法起故，末世之中，此退分多。二、住分者，有
T46n1916_p0512b26║人得初禪已，即不退失，定心安隱。住分亦有
T46n1916_p0512b27║二種：一者、任運自住；二者、守護乃住。三、進分
T46n1916_p0512b28║者，有人得初禪時，即便進得勝品，乃至進得
T46n1916_p0512b29║上地。進有二種：一者、不加功力，任運自進；二
T46n1916_p0512c01║者、勤修乃進。四、達分者，有人得初禪時，於此
T46n1916_p0512c02║定中即發見思無漏，達到涅槃。達亦有二種：
T46n1916_p0512c03║一者、任運自達；二者、修觀乃達。復次，此四分
T46n1916_p0512c04║定中，復有四種人根性不同，如退分中四者：
T46n1916_p0512c05║一、自有退退得，九品漸退，乃至併失；二、自有
T46n1916_p0512c06║退住得，九品退至八品、七品，便住不失；三、自
T46n1916_p0512c07║有退進得，九品退至八品、七品，乃至一品，從
T46n1916_p0512c08║一品還進；四者、自有退達得，九品已退，還八、
T46n1916_p0512c09║七等品，乃至一品，於其中間忽然發真無漏。
T46n1916_p0512c10║餘住分、進分、達分各有四義亦如是。是中或
T46n1916_p0512c11║有因放逸障故退，或因懺悔清淨故住、進、達，
T46n1916_p0512c12║此義眾多，不可具辨。第六、明初禪功德者，如
T46n1916_p0512c13║前偈說：「已得離婬火，則獲清涼定。」此偈自可
T46n1916_p0512c14║為二功德：一者、離過德；二者、善心德。此對止、
T46n1916_p0512c15║行二善，亦可類於智、斷二德，故《大集經》云：「初
T46n1916_p0512c16║禪者，亦名為離，亦名為具。所言離者，謂離五
T46n1916_p0512c17║蓋；所言具者，謂具五支。」今釋所以得初禪時
T46n1916_p0512c18║離貪欲蓋者，欲界之樂麁淺，今得初禪之樂
T46n1916_p0512c19║細妙，以勝奪輕，故能離五欲。離瞋者，欲界苦
T46n1916_p0512c20║緣逼迫故生瞋，得初禪時，無有諸逼迫，樂境
T46n1916_p0512c21║在心，故無瞋。能離睡眠者，得初禪時，身心明
T46n1916_p0512c22║淨，定法所持，心不昏亂，觸樂自娛，故不睡
T46n1916_p0512c23║也。所以能離掉悔者，禪定持心，任運不動，故
T46n1916_p0512c24║能離掉。由掉故有悔，無掉即無悔。離疑者，未
T46n1916_p0512c25║得初禪時，疑有定、無定，今親證定，疑心即除，
T46n1916_p0512c26║故得離疑，是故得初禪時具有離過之德。得
T46n1916_p0512c27║初禪時具足善心功德者，約五支明功德
T46n1916_p0512c28║善法，義如前說。復次，若得初禪，即具信、戒、捨、
T46n1916_p0512c29║定、聞、慧等善心也。次明第二禪者，如偈說：知
T46n1916_p0513a01║二法亂心，雖善而應離。如大水澄靜，波蕩亦
T46n1916_p0513a02║無見。譬如人大極，安隱睡眠時，若有喚呼聲，
T46n1916_p0513a03║其心大惱亂。攝心入禪時，以覺觀為惱，是故
T46n1916_p0513a04║除覺觀，得入一識處。內心清淨故，定生得喜
T46n1916_p0513a05║樂，得入此二禪，喜勇心大悅。佛以此偈中，廣
T46n1916_p0513a06║明中間禪、二禪相。今明二禪有三義：一者、釋
T46n1916_p0513a07║名；二、明修行；三、明證相。第一、釋名者，次初禪
T46n1916_p0513a08║後，故說二禪。既離覺觀，於第二心得勝支功
T46n1916_p0513a09║德，故名二禪，亦名無覺無觀三昧。所以者何？
T46n1916_p0513a10║得中間禪，斷覺，二禪內淨發，故斷觀，亦名聖
T46n1916_p0513a11║默然定。以覺觀語言滅故，故名默然。若得無
T46n1916_p0513a12║漏正慧，入此定故，即名聖默然，《地持論》中說
T46n1916_p0513a13║名「喜俱禪」。此定生時，與喜俱發故。第二、修習，
T46n1916_p0513a14║即為二：一者、明修習方法；二、明證中間禪。今
T46n1916_p0513a15║明修二禪者，若凡夫人，亦當先修六行，佛
T46n1916_p0513a16║弟子多修八聖種。聖種義如前說。六行者，謂
T46n1916_p0513a17║於初禪第六默然心中厭離覺觀，觀初禪為
T46n1916_p0513a18║下苦，知二法動亂，逼惱定心，故為苦。從覺觀
T46n1916_p0513a19║生喜樂定等，故為麁。此覺觀法障二禪內淨，
T46n1916_p0513a20║故名障。攀上勝者，二禪內淨安隱，勝初禪覺
T46n1916_p0513a21║觀動亂之定。妙者，喜定因內淨而發，是為微
T46n1916_p0513a22║妙。出者，若得二禪，即心得出離覺觀等障。復
T46n1916_p0513a23║次，行者既知初禪之過障於二禪，今欲遠離，
T46n1916_p0513a24║當依三種方便：一、不受不著故得離；二、訶責
T46n1916_p0513a25║故得離；三、觀析故得離。譬如世人共事後，見
T46n1916_p0513a26║其過失，心欲令去，亦用三法：一者、上人利智
T46n1916_p0513a27║不與顏色，前人自去；二者、若不去，應須數責，
T46n1916_p0513a28║彼即自去；三者、若不去，當與杖加之，自便去
T46n1916_p0513a29║也。若得此三意，可以離初禪覺觀之過。二
T46n1916_p0513b01║者、明中間禪發相。行者既能深心訶責初禪
T46n1916_p0513b02║覺觀，覺觀既滅，五支及默然悉謝。以離初禪，
T46n1916_p0513b03║二禪未生，於其中間亦有定法，亦得名禪，但
T46n1916_p0513b04║不牢固，無支等扶助之法，所以其心蔑蔑屑
T46n1916_p0513b05║屑。然諸師多說為轉寂，心轉初禪默然也。《釋
T46n1916_p0513b06║論》說名觀相應，此定以六行觀為體，住此定
T46n1916_p0513b07║中。若離六行觀者，則多生憂悔。憂悔心生，則
T46n1916_p0513b08║永不發二禪，乃至轉寂亦失，或時還更發初
T46n1916_p0513b09║禪，或時合初禪亦失。因是無法自居，到此定
T46n1916_p0513b10║時，為山之功而少一簣，當善自慎。經中說為
T46n1916_p0513b11║無覺有觀三昧，初禪及默然已謝，但住觀相
T46n1916_p0513b12║應心中，修二禪故。第三、明二禪發相，亦開為
T46n1916_p0513b13║六意：一者、明禪發；二、明支義；三、明因果體用；
T46n1916_p0513b14║四、明淺深；五、明進退；六、明功德。第一、明二禪
T46n1916_p0513b15║發相者，行者於中間禪心不憂悔，一心加功，
T46n1916_p0513b16║專精不止，於後其心澹然澄靜，無有分散，名
T46n1916_p0513b17║未到地。故論偈云「得入一識處」，即是二禪方
T46n1916_p0513b18║便定發。問曰：如論中唯說初禪前有未到地，
T46n1916_p0513b19║今二禪前何故復說有未到地？答曰：論總明，
T46n1916_p0513b20║故說一。若《舍利弗毘曇》說，有四未到地、四中
T46n1916_p0513b21║間禪，今用此義故，更說有未到地及中間也。
T46n1916_p0513b22║經久不失不退，專心不止，於後其心豁然明
T46n1916_p0513b23║淨皎潔，定心與喜俱發。亦如人從暗室中出，
T46n1916_p0513b24║見外日月光明，其心豁然明亮。內淨十種功
T46n1916_p0513b25║德眷屬俱發之義，具如初禪發相，但以從內
T46n1916_p0513b26║淨定俱發為異耳。復次，二禪喜樂等發，不從
T46n1916_p0513b27║外來，一心澄淨大喜，美妙清淨，勝初禪故，論
T46n1916_p0513b28║云：「內心清淨故，定生得喜樂，得入此二禪，喜
T46n1916_p0513b29║勇心大悅。」云何名為內淨？遠而言之，對外塵
T46n1916_p0513c01║故，說內淨；近而言之，對內垢故，說內淨。所
T46n1916_p0513c02║以者何？如初禪中得觸樂時，身即明淨，兼令
T46n1916_p0513c03║心淨。觸是身識相應，故名外淨。今待初禪外
T46n1916_p0513c04║淨，故說二禪心識相應為內淨，亦令身淨，
T46n1916_p0513c05║淨身故，名外淨。內淨是心淨，淨從心出，令身
T46n1916_p0513c06║亦淨，故言內淨。今言待內垢，故說內淨者，初
T46n1916_p0513c07║禪之中，心為覺觀所動，故名為內垢。今得二
T46n1916_p0513c08║禪，內心無有覺觀之垢，故名為內淨。言定生
T46n1916_p0513c09║得喜樂者，上於初禪說離生，今此說定生，義
T46n1916_p0513c10║意云何？正言初禪離欲界，生色界定法故，二
T46n1916_p0513c11║禪既無此義，但說定生。問曰：若爾，虛空定亦
T46n1916_p0513c12║應說離生邪？答曰：不然。前已受名，故不應重
T46n1916_p0513c13║說。又且虛空離色界，但發定之時而無支林
T46n1916_p0513c14║等法生，故不說離生。問曰：初禪亦有喜樂，與
T46n1916_p0513c15║此何異？答曰：彼從覺觀生喜樂，與身識相應。
T46n1916_p0513c16║此中喜樂從內心生，還與意識相應，以此為
T46n1916_p0513c17║異。二、明支義者，二禪有四支：一、內淨；二、喜；
T46n1916_p0513c18║三、樂；四、一心。今明支義，例有通、別。支持、支離
T46n1916_p0513c19║之義，類如前說。一、所言內淨支者，既離覺
T46n1916_p0513c20║觀，依內淨心發定，皎潔分明，無有垢穢，故名
T46n1916_p0513c21║內淨支。二、喜支者，定與喜俱發，行者深心自
T46n1916_p0513c22║慶，於內心生喜、定等十種功德善法故，悅豫
T46n1916_p0513c23║無量，故名喜支。三、樂支者，行者受於喜中之
T46n1916_p0513c24║樂，恬澹悅怡，綿綿美快，故名樂支。四、一心支
T46n1916_p0513c25║者，受樂心息，既不緣定內喜樂，復不緣外念
T46n1916_p0513c26║思想，一心不動，故名一心支。問曰：《纓絡經》
T46n1916_p0513c27║何得於一心前立猗支邪？答曰：猶是內淨，於
T46n1916_p0513c28║喜樂後，立異名說。所以者何？猗名為縱，縱名
T46n1916_p0513c29║為任，既內無垢累，猗任自在，不慮聲刺及
T46n1916_p0514a01║覺觀所牽，故言猗。問曰：《大集經》中何故但立
T46n1916_p0514a02║三支，無內淨邪？答曰：彼經以存略不說。二禪
T46n1916_p0514a03║名為喜俱定，既離覺觀說喜，必知有內淨定。
T46n1916_p0514a04║通、別立支之意，類前可知。三、明體用因果者，
T46n1916_p0514a05║如《纓絡經》說二禪四支為因，第五默然心為
T46n1916_p0514a06║定體，翻覆明因果體用之義，不異初禪。四、明
T46n1916_p0514a07║淺深者，例如初禪，從初品乃至次第發勝品，
T46n1916_p0514a08║此為淺深之相，可見，今不別明。第五、明進退
T46n1916_p0514a09║之義，例如初禪。六、明功德中，即還為二意：一
T46n1916_p0514a10║者、離過德；二者、善心德。故《大集經》云：「二禪者，
T46n1916_p0514a11║亦名為離，亦名為具。所言離者，離五蓋；所言
T46n1916_p0514a12║具者，謂具四支。」若言離過者，離覺觀過。具者，
T46n1916_p0514a13║從內淨喜心具足，生信、敬、慚、愧等及六善法
T46n1916_p0514a14║也。次明第三禪相。禪義如偈說：
T46n1916_p0514a15║攝心第一定，寂然無所見。
T46n1916_p0514a16║患苦欲棄之，亦如捨覺觀。
T46n1916_p0514a17║由愛故有苦，失喜則生憂。
T46n1916_p0514a18║離苦樂身安，捨念及方便。
T46n1916_p0514a19║此偈中具明三禪修證之相。今釋三禪義，亦
T46n1916_p0514a20║開為三：一者、釋名；二、明修習；三、明得證。第一、
T46n1916_p0514a21║釋三禪名者，行者於第三心中得五種支林
T46n1916_p0514a22║功德定中之善法，故名三禪也。若依《地持論》，
T46n1916_p0514a23║名為樂俱禪，此定功德眷屬與遍身樂俱發
T46n1916_p0514a24║故，猶是無覺無觀三昧聖默然定之所攝，但
T46n1916_p0514a25║名通。於前二禪中已受名，今不重釋。第二、釋
T46n1916_p0514a26║修習三禪方法，如前一行半偈說：「攝心第一
T46n1916_p0514a27║定，寂然無所見。患苦欲棄之，亦如捨覺觀。由
T46n1916_p0514a28║愛故有苦，失喜則生憂。」此偈廣說訶二禪喜
T46n1916_p0514a29║相。今行者觀二禪為過失，欲得三禪時，是中
T46n1916_p0514b01║應具足明六行方法，今但略出二禪過罪相
T46n1916_p0514b02║六行之義。此二禪定雖從內淨而發，但大喜
T46n1916_p0514b03║勇動，定不牢固，類如前說。但誑心念著安隱
T46n1916_p0514b04║處，如人知婦是羅剎女，則棄之，不生戀著，一
T46n1916_p0514b05║心專念三禪功德，爾時即捨大喜及與默然。
T46n1916_p0514b06║當如上用三法遣之：一、不受；二、訶責；三、觀心
T46n1916_p0514b07║窮檢。既不受喜，喜及默然則自謝，三禪未生，
T46n1916_p0514b08║中間有定亦如是說，但淺深有異，行者是時
T46n1916_p0514b09║慎勿憂悔。過同前說。第三、明三禪發相，亦類
T46n1916_p0514b10║前為六意：一、正明三禪發相；二、明支義；三、明
T46n1916_p0514b11║因果；四、明淺深；五、明進退；六、明功德。第一、明
T46n1916_p0514b12║三禪發相者，加功不止，一心修習，其心湛然
T46n1916_p0514b13║安靜，爾時樂定未發，而不加功力，心自澄
T46n1916_p0514b14║靜，即是三禪未到地。於後其心泯然入定，不
T46n1916_p0514b15║依內外，與樂俱發。當樂發時，亦有功德眷屬，
T46n1916_p0514b16║具如前辨，但無動勇之喜為異，而綿綿之樂
T46n1916_p0514b17║從內心而發，心樂美妙，不可為喻。樂定初生，
T46n1916_p0514b18║既未即遍身，中間多有三過：一者、樂定既淺，
T46n1916_p0514b19║其心沈沒，少有智慧用；二者、樂定微少，心智
T46n1916_p0514b20║勇發，故不安隱；三者、樂定之心與慧力等，綿
T46n1916_p0514b21║綿美妙，多生貪著，其心迷醉。故經言：「是樂聖
T46n1916_p0514b22║人得捨，餘人捨為難。」三禪欲發，有此三過，則
T46n1916_p0514b23║樂定不得增長遍身，行者當善調適。云何調
T46n1916_p0514b24║適？當用三法：一者、心若沈沒，當用念、精進、慧
T46n1916_p0514b25║等法策起；二者、若心勇發，當念三昧定法攝
T46n1916_p0514b26║之；三者、心若迷醉，當念後樂及諸勝妙法門，
T46n1916_p0514b27║以自醒悟，令心不著。行者若能善修三法，調
T46n1916_p0514b28║適樂定，當知樂法必定增長，遍滿身分，是故
T46n1916_p0514b29║經言：「三禪受遍身樂。」問曰：若樂充滿遍身，身
T46n1916_p0514c01║具五根，五根之中，悉有樂不？答：樂遍身時，身
T46n1916_p0514c02║諸毛孔悉皆欣悅。爾時五情雖無外塵發識，
T46n1916_p0514c03║而樂法內出，充滿諸根，五根之中，皆悉悅樂，
T46n1916_p0514c04║但無外塵對，則不發五識。情依於身，身樂既
T46n1916_p0514c05║滿，情得通悅，樂與意識相應，以識內滿故，則
T46n1916_p0514c06║遍身而受，所以佛說三禪之樂遍身而受。復
T46n1916_p0514c07║次，初禪樂從外而發，外識相應，意識不相應，
T46n1916_p0514c08║內樂不滿；二禪之樂雖從內發，然從喜而生，
T46n1916_p0514c09║喜根相應，樂根不相應，樂依於喜，喜尚不遍，
T46n1916_p0514c10║況於樂邪？今三禪之樂從內發，以樂為主，內
T46n1916_p0514c11║無喜動，念慧因緣，令樂增長遍身，內外充滿，
T46n1916_p0514c12║恬愉快樂，世間第一樂中之上，故佛說行慈
T46n1916_p0514c13║果報遍淨地中。問曰：佛說三禪有二時樂：一、
T46n1916_p0514c14║受樂；二、快樂。約何義說邪？答曰：實爾。快樂
T46n1916_p0514c15║樂者，樂定初發，未遍身也。受樂樂者，樂既增
T46n1916_p0514c16║長，遍身受。譬如石中之泉，從內涌出，盈流於
T46n1916_p0514c17║外，遍滿溝渠。三禪之樂亦復如是。第二、明支
T46n1916_p0514c18║義，開為二意：一、明支義；二、明前後不同。今明
T46n1916_p0514c19║支者，三禪有五支。其五云何？一、捨；二、念；三、智；
T46n1916_p0514c20║四、樂；五、一心。一、捨支者，得三禪樂定生時，捨
T46n1916_p0514c21║喜心不悔，亦得言捨離三過；二、念支者，既得
T46n1916_p0514c22║三禪之樂，念用三法守護，令樂增長；三、智支
T46n1916_p0514c23║者，善巧三法離三過；四、樂支者，快樂樂遍身
T46n1916_p0514c24║受；五、一心支者，受樂心息，一心寂定相貌，並
T46n1916_p0514c25║如二禪發相中說。就此支中，約義自有四意：
T46n1916_p0514c26║一者、三為方便支，二為證支。用念、慧、智三支
T46n1916_p0514c27║調適樂定，令速得增長遍身，故說為方便支。
T46n1916_p0514c28║受身樂、一心二支為證。此二一時發，是三禪
T46n1916_p0514c29║之正主也。二者、四是自地立支。一望下地，立
T46n1916_p0515a01║慧、念、樂，一心約自地立，捨支約捨下地喜不
T46n1916_p0515a02║悔立也。三者、五支通得說作方便支。三如上
T46n1916_p0515a03║說，下二何故亦得名方便邪？正言修樂增長，
T46n1916_p0515a04║能感後樂故。一心亦爾，復望第六默然定體，
T46n1916_p0515a05║五支例得名，因例得名方便。四者、五支通得
T46n1916_p0515a06║說為證支。所證樂定時，自然生捨愛念樂定，
T46n1916_p0515a07║如母護子，不由人勸，等智自發，籌量調適，五
T46n1916_p0515a08║支俱皆屬證。問曰：若爾，前說並是方便，後說
T46n1916_p0515a09║是證得，此意豈不碩相違反邪？答曰：並有其
T46n1916_p0515a10║義，細尋自見。第二、明支前後不同者，諸經及
T46n1916_p0515a11║論各異。立次第，如《成實論》，明五支次第者：捨、
T46n1916_p0515a12║念、智、受樂、一心。《阿毘曇》明次第：慧、念、樂、捨、一
T46n1916_p0515a13║心。《大集》所出次第者：念、捨、慧、安、定。《纓絡經》中
T46n1916_p0515a14║明次第：樂、護、念、智、一心。《釋論》明次第，文則不
T46n1916_p0515a15║定，或與《成論》同，或與《纓絡》同。問曰：何獨此明
T46n1916_p0515a16║支次第不定，餘禪不然邪？答曰：初禪等唯有
T46n1916_p0515a17║一樂故，今三禪有二種樂故。由此二樂前後
T46n1916_p0515a18║異故，中間迴互不定，是故諸經次第各立不
T46n1916_p0515a19║同，而悉有意，必須得所以。第三、明體用。如《纓
T46n1916_p0515a20║絡經》云：「五支為因，第六默然心為體。」第四、明
T46n1916_p0515a21║淺深。五、明進退，並如前釋。第六、明功德者，具
T46n1916_p0515a22║有離過、善心二德，如《大集經》說：「所言離者，謂
T46n1916_p0515a23║離五蓋；具者，謂具五支。」據別，則但三禪獨有
T46n1916_p0515a24║離喜過之德，餘義類上可知。次釋第四禪相，
T46n1916_p0515a25║如經偈說：
T46n1916_p0515a26║聖人得能捨，餘人捨為難。
T46n1916_p0515a27║若能知樂患，見不動大安。
T46n1916_p0515a28║憂喜先已除，苦樂今亦斷，
T46n1916_p0515a29║捨念清淨心，入第四禪中。
T46n1916_p0515b01║第三禪中樂，無常動故苦，
T46n1916_p0515b02║欲界中斷憂，初二禪除苦。
T46n1916_p0515b03║是故佛世尊，第四禪中說，
T46n1916_p0515b04║先已斷憂苦，今則除苦樂。
T46n1916_p0515b05║今此四行偈，具明修證四禪之相。今釋第四
T46n1916_p0515b06║禪，開為三意：一、釋名：二、明修習方法；三、明發
T46n1916_p0515b07║相。第一、釋四禪名者，禪名支林，四禪攬四支
T46n1916_p0515b08║成定，於第四心中證得，故名四禪，猶是無覺
T46n1916_p0515b09║無觀三昧聖默然攝，亦名不動定。《地持經》說：
T46n1916_p0515b10║「名捨俱禪。」此定發時，體無苦樂，與微妙捨受
T46n1916_p0515b11║俱發。此定與捨根相應，故名捨俱禪。第二、明
T46n1916_p0515b12║修習方法者，如上一行偈說，是樂「聖人得能
T46n1916_p0515b13║捨，餘人捨為難。若能知樂患，見不動大安」。佛
T46n1916_p0515b14║此偈具明修四禪方便。所以者何？行者欲得
T46n1916_p0515b15║四禪，當應深見三禪過患。云何見過？初欲得
T46n1916_p0515b16║樂，一心勤求，大為辛苦，既得守護愛著，是亦
T46n1916_p0515b17║為苦。一旦失壞，則復受苦，是故經說：「第三禪
T46n1916_p0515b18║中樂，無常動故苦。」又此樂法覆念，令不清淨，
T46n1916_p0515b19║行者既深見三禪樂有大苦之患，應一心厭
T46n1916_p0515b20║離，求四禪種不動定，爾時於三禪邊地當修
T46n1916_p0515b21║六行方法，例如前說，亦應用於三法除遣：一、
T46n1916_p0515b22║不著；二、訶責；三、觀析。行此三法，即三禪謝
T46n1916_p0515b23║滅，而四禪未到中間，必有定前發，與觀相應
T46n1916_p0515b24║等相貌，並如上說，不同憂、喜。過如前說。第三、
T46n1916_p0515b25║釋四禪發相，此如上三行偈說證，例前開為
T46n1916_p0515b26║六意：一、正明證四禪；二、明支義；三、明體用；
T46n1916_p0515b27║四、明淺深；五、明進退；六、明功德。第一、明四禪
T46n1916_p0515b28║發相。行者因中間禪修行不止，得入未到地，
T46n1916_p0515b29║心無動散，即四禪方便定。於後其心豁然開
T46n1916_p0515c01║發，定心安隱，出入息斷，定發之時，與捨俱生，
T46n1916_p0515c02║無苦無樂，空明寂靜，善法眷屬類如前說，但
T46n1916_p0515c03║無事用喜樂動轉之異。爾時心如明鏡不動，
T46n1916_p0515c04║亦如淨水無波，絕諸亂想，正念堅固，猶如虛
T46n1916_p0515c05║空，是名世間真實禪定，無諸垢染。行者住是
T46n1916_p0515c06║定中，心不依善，亦不附惡，無所依倚，無形無
T46n1916_p0515c07║質，亦無若干種種色相，而內成就淨色之法。
T46n1916_p0515c08║何以得知？若無淨色根本，則不應於定中對
T46n1916_p0515c09║因緣時，發種種色，如通四無量心、勝處、一切
T46n1916_p0515c10║處變化等色，並依四禪。若以不見諸色謂言
T46n1916_p0515c11║無色者，應如虛空處定三種色滅，一切色法
T46n1916_p0515c12║悉不得現。今一切色法自在得現，而於定法
T46n1916_p0515c13║無所損減者，當知是真色定。譬如明鏡，體是
T46n1916_p0515c14║淨色，故隨對諸色，一切得現；若無淨色為本
T46n1916_p0515c15║者，終不於虛空中現諸色像。復次，此四禪種
T46n1916_p0515c16║智定一心故，念常清淨，亦名不動定，亦名不
T46n1916_p0515c17║動智慧。於此禪中，若欲轉緣學一切事，隨意
T46n1916_p0515c18║成就，一切神通變化，霔雨說法，莫不從此定
T46n1916_p0515c19║出。如經說：「佛於四禪為根本。」第二、明支義。
T46n1916_p0515c20║四禪有四支：一、不苦不樂支；二、捨支；三、念清
T46n1916_p0515c21║淨支；四、一心支。不苦不樂支者，此禪初發與
T46n1916_p0515c22║捨受俱發。捨受心數不與苦樂相應，故言不
T46n1916_p0515c23║苦不樂支。二、捨支者，既得不苦不樂定，捨下
T46n1916_p0515c24║勝樂，不生厭悔。復次，真定以發，未得成就，
T46n1916_p0515c25║若心進勝定，則便隨念動轉，不名無動定，是
T46n1916_p0515c26║故定發，心不念著，自能捨離，故名捨支。禪定
T46n1916_p0515c27║分明，等智照了，故名念清淨支。定心寂靜，雖
T46n1916_p0515c28║對眾緣，心無動念，名一心支。若次第明支義，
T46n1916_p0515c29║如今說，通而為論，於初一支即具四支。問
T46n1916_p0516a01║曰：何故《大集》明不苦不樂支為第三，此中云
T46n1916_p0516a02║何為初？答曰：前後皆有所以。今約發說，彼據
T46n1916_p0516a03║成就而立，例如三禪立樂支，前後不定。第三、
T46n1916_p0516a04║體用者，如《纓絡經》說：「四禪四支為用，第五默
T46n1916_p0516a05║然為體。」第四、淺深。第五、進退，例上可解。第六、
T46n1916_p0516a06║功德者，四禪亦具離過、善心二種功德，如《大
T46n1916_p0516a07║集經》說者：「離五蓋，具四支。」而獨四禪有離憂、
T46n1916_p0516a08║喜、苦、樂之過，善心：敬、信、慚、愧等及六善法，悉
T46n1916_p0516a09║從不動定四禪而發。功德善根深厚，倍勝於
T46n1916_p0516a10║上，類前可解。問曰：今明行菩薩道應說諸法
T46n1916_p0516a11║實相、甚深空定等，何故說於凡夫四禪，世間
T46n1916_p0516a12║有漏生死虛誑之法？答曰：不然。如《釋論》中設
T46n1916_p0516a13║問答曰：「是般若波羅蜜論義中但說諸法相
T46n1916_p0516a14║空，菩薩云何於空法中能起禪定？答曰：菩薩
T46n1916_p0516a15║知諸五欲及五蓋從因緣生、無自性、空無所
T46n1916_p0516a16║有，捨之甚易。眾生顛倒因緣，著此欲事，貪少
T46n1916_p0516a17║弊樂，而離禪中深妙定樂。菩薩為是眾生故，
T46n1916_p0516a18║起慈悲心，修行禪定，繫心緣中，離五欲，除五
T46n1916_p0516a19║蓋，入喜初禪。滅覺觀，攝心深入內清淨，得微
T46n1916_p0516a20║妙喜，入第二禪。以深喜散定故，離一切喜，得
T46n1916_p0516a21║遍滿樂，入第三禪。離一切苦樂，一切憂喜及
T46n1916_p0516a22║出入息自斷，以清淨微妙捨而自莊嚴，入第
T46n1916_p0516a23║四禪。是菩薩雖知諸法空無相，以眾生不知
T46n1916_p0516a24║故，以禪相教化眾生。若有諸法空，是不名為
T46n1916_p0516a25║空，亦不應捨五欲而得禪，無捨無得故。今諸
T46n1916_p0516a26║法空相亦不可得，不應作是難言：若諸法空，何能
T46n1916_p0516a27║得禪？復次，若菩薩不以取相愛著故行禪，如
T46n1916_p0516a28║人服藥，欲以除病，不以為美。為戒清淨、智慧
T46n1916_p0516a29║成就故行禪。菩薩一一禪中行大慈觀空，於
T46n1916_p0516b01║禪無所依止，以五欲麁誑顛倒故，以細微妙
T46n1916_p0516b02║虛空法治之，譬如毒能治諸毒。」復次，《釋論》又
T46n1916_p0516b03║說：「譬如國王見子從高崖墜落，恐必定死，即
T46n1916_p0516b04║以軟物接之，不令身命損毀。菩薩亦爾，見眾
T46n1916_p0516b05║生遠離波若，顛倒墜落，故說四禪空法以接
T46n1916_p0516b06║眾生，不令損失法身慧命。」是故今辨行菩薩
T46n1916_p0516b07║道，略明四禪，於義無過也。
T46n1916_p0516b08║釋禪波羅蜜次第法門卷第五