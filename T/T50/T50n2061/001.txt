T50n2061_p0709a01║
T50n2061_p0709a02║No. 2061
T50n2061_p0709a03║進《高僧傳》表
T50n2061_p0709a04║
T50n2061_p0709a05║端拱元年十月日左街天壽寺
T50n2061_p0709a06║通慧大師賜紫臣僧贊寧上表
T50n2061_p0709a07║臣僧贊寧等言，自太平興國七年伏奉勅
T50n2061_p0709a08║旨，俾修《高僧傳》與新譯經同入藏者，臣等
T50n2061_p0709a09║遐求事跡，博採碑文，今已撰集成三十卷，
T50n2061_p0709a10║謹詣闕庭進上。益琅函而更廣，延玉曆以
T50n2061_p0709a11║彌長。臣等誠憂誠恐，兢惕之至。臣等聞渾儀
T50n2061_p0709a12║之外，別有釋天；法海之中，多生僧寶。釋天可
T50n2061_p0709a13║則，阿難記事而載言；僧寶堪稱，慧皎為篇
T50n2061_p0709a14║而作傳。猗歟我佛，號「大遍知」，知教法之無
T50n2061_p0709a15║依，委帝王之有力。當二千載之後，屬一萬
T50n2061_p0709a16║年之初，伏惟應運統天叡文英武大聖至明
T50n2061_p0709a17║廣孝皇帝陛下，神龍在天，愛日升上，土疆開
T50n2061_p0709a18║闢，四夷請吏而貢琛，時律均和，百穀登敖
T50n2061_p0709a19║而棲畝，耕籍田而又勸，賜酺飲以咸歡，儒
T50n2061_p0709a20║術特興，玄風爰振。是以麒麟非中國之物，白
T50n2061_p0709a21║雉非草莽之禽，今遊苑囿之間，且類牢籠
T50n2061_p0709a22║之畜。近以從澶至濮，黃河牽一帶之清；自
T50n2061_p0709a23║古及今，青史載千年之應。斯蓋陛下來從
T50n2061_p0709a24║不動之地，示為長壽之王。飜譯成經，製甚
T50n2061_p0709a25║深之御序；迴文作頌，演無盡之法音。仍降
T50n2061_p0709a26║鳳書，令編《僧史》。屬此雍熙之運，伸其貞觀
T50n2061_p0709a27║之風，合選兼才，豈當末學？得不擒犀截
T50n2061_p0709a28║角，搴翠刪毛，精求出類之人，取法表年
T50n2061_p0709a29║之史。所恨空門寡學，釋胄何知！或有可觀，
T50n2061_p0709b01║實錄聊摹於陳壽；如苞深失，戾經宜罪
T50n2061_p0709b02║於馬遷。副陛下遺賢必取之心，助陛下墜典
T50n2061_p0709b03║咸修之美。今遇乾明聖節，謹令弟子賜紫顯
T50n2061_p0709b04║忠、同元受勅，相國寺賜紫智輪進納。伏乞叡
T50n2061_p0709b05║慈，略賜御覽。恭惟聖主是文章之主，微臣非
T50n2061_p0709b06║惇史之臣。儻示天機，令知凡例。如得操
T50n2061_p0709b07║北斗而斟酌，或示刀圭；執南箕而簸揚，方
T50n2061_p0709b08║除糠糩。臣等冒黷天顏，無任惶懼激切屏
T50n2061_p0709b09║營之至，謹言。
T50n2061_p0709b10║批答
T50n2061_p0709b11║勅通慧大師贊寧，省所令左街天壽寺賜紫
T50n2061_p0709b12║僧顯忠進編修《有宋高僧傳》三十卷事，具
T50n2061_p0709b13║悉。一乘妙道，六度玄門，代有奇人，迭恢聖
T50n2061_p0709b14║教。若無纂述，何以顯揚？繄爾真流，棲心法
T50n2061_p0709b15║苑，成茲編集，頗効辛勤。備觀該總之能，深
T50n2061_p0709b16║切歎嘉之意。其所進《高僧傳》，已令僧錄司
T50n2061_p0709b17║編入大藏。今賜絹三千匹，至可領也。故茲
T50n2061_p0709b18║獎諭，想宜知悉。冬寒，想比清休否？遣書指不
T50n2061_p0709b19║多及。十八日勅。
T50n2061_p0709b20║
T50n2061_p0709b21║
T50n2061_p0709b22║宋高僧傳序
T50n2061_p0709b23║
T50n2061_p0709b24║臣聞賢劫綿長，世間宏廓，天與時而不盡，
T50n2061_p0709b25║地受富以無疆，最靈之氣牣于中，大聖之
T50n2061_p0709b26║師居于上。偉哉！釋迦方隱，彌勒未來，其間
T50n2061_p0709b27║出命世之人，此際多分身之聖，肆為僧相，
T50n2061_p0709b28║喜示沙門。言與行而可觀，槧兼觚而爭錄。
T50n2061_p0709b29║是以王巾《僧史》，孫綽《道賢》，摹列傳以周流，
T50n2061_p0709c01║象世家而布濩，蓋欲希顏之者，慕藺之儔，
T50n2061_p0709c02║成飛錫之應真，作曳山之上士。時則裴子
T50n2061_p0709c03║野著《眾僧傳》，釋法濟撰《高逸沙門傳》，陸杲
T50n2061_p0709c04║述《沙門傳》，釋寶唱立《名僧傳》，斯皆河圖作
T50n2061_p0709c05║《洪範》之椎輪，土鼓為《咸池》之坏器。焉知來者，
T50n2061_p0709c06║靡曠其人。慧皎刊修，用實行潛光之目；道
T50n2061_p0709c07║宣緝綴，續高而不名之風，令六百載行道之
T50n2061_p0709c08║人弗墜于地者矣。爰自貞觀命章之後，西
T50n2061_p0709c09║明絕筆已還，此作蔑聞，斯文將缺。時有再
T50n2061_p0709c10║至，肅殺過而繁華來；世無久虛，地天泰而
T50n2061_p0709c11║聖明出。我應運統天叡文英武大聖至明廣
T50n2061_p0709c12║孝皇帝陛下，陽龍挺德，斗電均威。踐大道
T50n2061_p0709c13║也，犧、黃輸執御之勞；多天才也，周、孔行弟
T50n2061_p0709c14║子之職。講信修睦，崇德報功，一統無遺，百
T50n2061_p0709c15║王有愧，四海若窺於掌內，萬機皆發於宸
T50n2061_p0709c16║衷。然而玄牝留神，釋天淡慮。長生授術，時
T50n2061_p0709c17║開太一之壇；續法延期，僧度倍千之戒。浮
T50n2061_p0709c18║圖揭漢，梵夾飜華，將佛國之同風，與玉京
T50n2061_p0709c19║而合制。慨茲釋侶，代有其人，思景行之莫
T50n2061_p0709c20║聞，實紀錄之彌曠。臣等謬膺良選，俱乏史
T50n2061_p0709c21║才，空門不出於董狐，弱手難探於禹穴。而
T50n2061_p0709c22║乃循十科之舊例，輯萬行之新名。或案誄
T50n2061_p0709c23║銘，或徵志記，或問輶軒之使者，或詢耆舊
T50n2061_p0709c24║之先民，研磨將經論略同，讎校與史書懸
T50n2061_p0709c25║合。勒成三帙，上副九重，列僧寶之瓌奇，知
T50n2061_p0709c26║佛家之富貴。昔者嘉祥筆削，盡美善於東南；
T50n2061_p0709c27║澄照纂修，足英髦於關輔。蓋是拘於墟也，
T50n2061_p0709c28║傳不習乎？豈若皇朝也，八極張羅，舉之則
T50n2061_p0709c29║無物不至；四夷弭伏，求之則何事不供。臣
T50n2061_p0710a01║等分面徵搜，各塗搆集，如見一家之好，且
T50n2061_p0710a02║無諸國之殊，所以成十科者，易同拾取。其
T50n2061_p0710a03║正傳五百三十三人，附見一百三十人。矧復
T50n2061_p0710a04║逐科盡處，象史「論」以攄辭；因事言時，為
T50n2061_p0710a05║傳家之「系」斷。厥號《有宋高僧傳》焉。庶幾乎
T50n2061_p0710a06║銅馬為式，選千里之駿駒；竹編見書，實六和
T50n2061_p0710a07║之年表。觀之者務進，悟之者思齊，皆登三
T50n2061_p0710a08║藐之山，悉入薩云之海，永資聖曆，俱助皇
T50n2061_p0710a09║明，齊愛日之炳光，應嵩山之呼壽云爾。時
T50n2061_p0710a10║端拱元年乾明節臣僧贊寧等謹上。
T50n2061_p0710a11║
T50n2061_p0710a12║
T50n2061_p0710a13║譯經篇第一（變梵成華。通凡入聖。法輪斯轉。諸佛所師。）
T50n2061_p0710a14║義解篇第二（尋文見義。得意忘言。三慧克全。二依當轉。）
T50n2061_p0710a15║習禪篇第三（修至無念。善惡都亡。亡其所亡。常住安樂。）
T50n2061_p0710a16║明律篇第四（嚴而少恩。正而急護。嬰守三業。同彼金湯。）
T50n2061_p0710a17║護法篇第五（家有良吏。守藏何虞。法有名師。外禦其侮。）
T50n2061_p0710a18║感通篇第六（逆於常理。感而遂通。化于世間。觀之難測。）
T50n2061_p0710a19║遺身篇第七（難捨易捐。施中第一。以穢漏體。迴金剛身。）
T50n2061_p0710a20║讀誦篇第八（十種法師。此為高大。染枸櫞花。果時瓤赤。）
T50n2061_p0710a21║興福篇第九（為己為他。福生罪滅。有為之善。其利博哉。）
T50n2061_p0710a22║雜科聲德十（統攝諸科。同歸高尚。唱導之匠。光顯佛乘。）
T50n2061_p0710b01║
T50n2061_p0710b02║宋高僧傳卷第一
T50n2061_p0710b03║
T50n2061_p0710b04║宋左街天壽寺通慧大師
T50n2061_p0710b05║賜紫沙門贊寧等奉　勅撰
T50n2061_p0710b06║譯經篇第一之一（正傳三人附見一人）
T50n2061_p0710b07║唐京兆大薦福寺義淨傳
T50n2061_p0710b08║釋義淨字文明，姓張氏，范陽人也。髫齓之時，
T50n2061_p0710b09║辭親落髮，遍詢名匠，廣探群籍，內外閑習，
T50n2061_p0710b10║今古博通。年十有五，便萌其志，欲遊西域，
T50n2061_p0710b11║仰法顯之雅操，慕玄奘之高風。加以勤無
T50n2061_p0710b12║棄時，手不釋卷，弱冠登具，愈堅貞志。咸亨
T50n2061_p0710b13║二年，年三十有七，方遂發足。初至番禺，得
T50n2061_p0710b14║同志數十人，及將登舶，餘皆退罷。淨奮勵
T50n2061_p0710b15║孤行，備歷艱險。所至之境，皆洞言音。凡遇
T50n2061_p0710b16║酋長，俱加禮重。鷲峯、雞足，咸遂周遊；鹿苑、
T50n2061_p0710b17║祇林，並皆瞻矚。諸有聖迹，畢得追尋。經二十
T50n2061_p0710b18║五年，歷三十餘國，以天后證聖元年乙未仲
T50n2061_p0710b19║夏，還至河洛。得梵本經律論近四百部，合
T50n2061_p0710b20║五十萬頌，金剛座真容一鋪、舍利三百粒。天
T50n2061_p0710b21║后親迎于上東門外，諸寺緇伍具幡蓋歌樂
T50n2061_p0710b22║前導，勅於佛授記寺安置焉。初與于闐三
T50n2061_p0710b23║藏實叉難陀飜《華嚴經》。久視之後乃自專譯。
T50n2061_p0710b24║起庚子歲至長安癸卯，於福先寺及雍京西
T50n2061_p0710b25║明寺譯《金光明最勝王》、《能斷金剛般若》、《彌勒
T50n2061_p0710b26║成佛》、《一字呪王》、《莊嚴王陀羅尼》、《長爪梵志》等
T50n2061_p0710b27║經，《根本一切有部毘柰耶》、《尼陀那目得迦》、《百
T50n2061_p0710b28║一羯磨》、《攝》等，《掌中》、《取因假設》、《六門教授》等論、
T50n2061_p0710b29║及《龍樹勸誡頌》，凡二十部。北印度沙門阿儞
T50n2061_p0710c01║真那證梵文義，沙門波崙、復禮、慧表、智積等
T50n2061_p0710c02║筆受證文，沙門法寶、法藏、德感、勝莊、神英、仁
T50n2061_p0710c03║亮、大儀、慈訓等證義，成均太學助教許觀監
T50n2061_p0710c04║護，繕寫進呈。天后製《聖教序》，令標經首。
T50n2061_p0710c05║暨和帝神龍元年乙巳，於東洛內道場譯
T50n2061_p0710c06║《孔雀王經》，又於大福先寺出《勝光天子》、《香王
T50n2061_p0710c07║菩薩呪》、《一切莊嚴王經》四部，沙門盤度讀梵
T50n2061_p0710c08║文，沙門玄傘筆受，沙門大儀證文，沙門勝莊、
T50n2061_p0710c09║利貞證義，兵部侍郎崔湜、給事中盧粲潤文
T50n2061_p0710c10║正字，祕書監駙馬都尉楊慎交監護。帝深崇
T50n2061_p0710c11║釋典，特抽叡思，製《大唐龍興三藏聖教序》。
T50n2061_p0710c12║又御洛陽西門，宣示群官新飜之經。二年，淨
T50n2061_p0710c13║隨駕歸雍京，置飜經院於大薦福寺，居之。
T50n2061_p0710c14║三年，詔入內與同飜經沙門九旬坐夏。帝
T50n2061_p0710c15║以昔居房部，幽厄無歸，祈念藥師，遂蒙降
T50n2061_p0710c16║祉，荷茲往澤，重闡鴻猷。因命法徒更重傳
T50n2061_p0710c17║譯於大佛光殿，二卷成文，曰《藥師瑠璃光佛
T50n2061_p0710c18║本願功德經》。帝御法筵，手自筆受。睿宗唐
T50n2061_p0710c19║隆元年庚戌，於大薦福寺出《浴像功德經》、
T50n2061_p0710c20║《毘柰耶雜事》、二眾《戒經》、《唯識寶生》、《所緣釋》等二
T50n2061_p0710c21║十部。吐火羅沙門達磨末磨、中印度沙門拔
T50n2061_p0710c22║弩證梵義，罽賓沙門達磨難陀證梵文，居士
T50n2061_p0710c23║東印度首領伊舍羅證梵本，沙門慧積、居士
T50n2061_p0710c24║中印度李釋迦、度頗多讀梵本，沙門文綱、慧
T50n2061_p0710c25║沼、利貞、勝莊、愛同、思恒證義，玄傘、智積筆受，
T50n2061_p0710c26║居士東印度瞿曇金剛、迦濕彌羅國王子阿順
T50n2061_p0710c27║證譯，修文館大學士李嶠、兵部尚書韋嗣立、
T50n2061_p0710c28║中書侍郎趙彥昭、吏部侍郎盧藏用、兵部侍
T50n2061_p0710c29║郎張說、中書舍人李乂二十餘人次文潤色，
T50n2061_p0711a01║左僕射韋巨源、右僕射蘇瓌監護，祕書大監嗣
T50n2061_p0711a02║虢王邕同監護。景雲二年辛亥，復於大薦福
T50n2061_p0711a03║寺譯《稱讚如來功德神呪》等經，太常卿薛崇
T50n2061_p0711a04║嗣監護。自天后久視迄睿宗景雲，都飜
T50n2061_p0711a05║出五十六部，二百三十卷。又別撰《大唐西域
T50n2061_p0711a06║求法高僧傳》、《南海寄歸內法傳》、《別說罪要行法》、
T50n2061_p0711a07║《受用三法水要法》、《護命放生軌儀》，凡五部，九
T50n2061_p0711a08║卷。又出《說一切有部跋窣堵》，即諸律中犍度、
T50n2061_p0711a09║跋渠之類，蓋梵音有楚、夏耳，約七十八卷。
T50n2061_p0711a10║淨雖遍飜三藏，而偏攻律部，譯綴之暇，曲
T50n2061_p0711a11║授學徒。凡所行事皆尚急護。漉囊滌穢，特
T50n2061_p0711a12║異常倫。學侶傳行，遍于京洛。美哉！亦遺法
T50n2061_p0711a13║之盛事也。先天二年卒，春秋七十九，法臘五
T50n2061_p0711a14║十九，葬事官供。所出《跋窣堵》唯存真本，未
T50n2061_p0711a15║暇覆疏，而逼泥曰。然其傳度經律，與奘
T50n2061_p0711a16║師抗衡。比其著述，淨多文性，傳密呪，最
T50n2061_p0711a17║盡其妙，二三合聲，爾時方曉矣。今塔在洛京
T50n2061_p0711a18║龍門北之高岡焉。
T50n2061_p0711a19║系曰：「譯」之言「易」也，謂以所有易所無也。譬
T50n2061_p0711a20║諸枳橘焉，由易土而殖，橘化為枳。枳橘之
T50n2061_p0711a21║呼雖殊，而辛芳𠏉葉無異。又如西域尼拘
T50n2061_p0711a22║律陀樹，即東夏之楊柳，名雖不同，樹體是
T50n2061_p0711a23║一。自漢至今皇宋，飜譯之人多矣。晉、魏之
T50n2061_p0711a24║際，唯西竺人來，止稱「尼拘」耳。此方參譯之
T50n2061_p0711a25║士，因西僧指楊柳，始體言意。其後東僧往
T50n2061_p0711a26║彼，識尼拘是東夏之柳。兩土方言，一時洞了
T50n2061_p0711a27║焉。唯西唯東，二類之人未為盡善。東僧往
T50n2061_p0711a28║西，學盡梵書，解盡佛意，始可稱善。傳譯
T50n2061_p0711a29║者，宋、齊已還，不無去彼迴者，若入境觀風
T50n2061_p0711b01║必聞其政者，奘師、淨師為得其實。此二師
T50n2061_p0711b02║者兩全通達，其猶見璽文知是天子之書，
T50n2061_p0711b03║可信也。《周禮》象胥氏通夷狄之言，淨之才
T50n2061_p0711b04║智，可謂釋門之象胥也歟！
T50n2061_p0711b05║唐洛陽廣福寺金剛智傳
T50n2061_p0711b06║釋跋日羅菩提，華言金剛智。南印度摩賴耶
T50n2061_p0711b07║國人也，華言「光明」，其國境近觀音宮殿補陀
T50n2061_p0711b08║落伽山。父婆羅門善五明論，為建支王師。
T50n2061_p0711b09║智生數歲，日誦萬言，目覽心傳，終身無忘。
T50n2061_p0711b10║年十六，開悟佛理，不樂習尼揵子諸論，乃
T50n2061_p0711b11║削染出家，蓋宿植之力也。後隨師往中印
T50n2061_p0711b12║度那爛陀寺，學修多羅、阿毘達磨等。洎登
T50n2061_p0711b13║戒法，遍聽十八部律。又詣西印度學小乘
T50n2061_p0711b14║諸論及瑜伽、三密、陀羅尼門。十餘年全通三
T50n2061_p0711b15║藏。次復遊師子國，登楞伽山，東行佛誓、裸
T50n2061_p0711b16║人等二十餘國。聞脂那佛法崇盛，泛舶而
T50n2061_p0711b17║來，以多難故，累歲方至。開元己未歲，達于
T50n2061_p0711b18║廣府，勅迎就慈恩寺，尋徙薦福寺。所住之
T50n2061_p0711b19║剎，必建大曼拏羅灌頂道場，度於四眾。大智、
T50n2061_p0711b20║大慧二禪師、不空三藏皆行弟子之禮焉。
T50n2061_p0711b21║後隨駕洛陽，其年自正月不雨迨于五月，
T50n2061_p0711b22║嶽瀆靈祠，禱之無應。乃詔智結壇祈請。於
T50n2061_p0711b23║是用不空鉤、依菩薩法，在所住處起壇，深
T50n2061_p0711b24║四肘，躬繪七俱胝菩薩像，立期以開光，明
T50n2061_p0711b25║日定隨雨焉。帝使一行禪師謹密候之。
T50n2061_p0711b26║至第七日，炎氣爞爞，天無浮翳。午後，方開
T50n2061_p0711b27║眉眼，即時西北風生，飛瓦拔樹，崩雲泄雨，
T50n2061_p0711b28║遠近驚駭。而結壇之地，穿穴其屋，洪注道
T50n2061_p0711b29║場。質明，京城士庶皆云：「智獲一龍，穿屋飛
T50n2061_p0711c01║去。」求觀其處，日千萬人，斯乃壇法之神驗
T50n2061_p0711c02║也。于時帝留心玄牝，未重空門，所司希旨，
T50n2061_p0711c03║奏外國蕃僧遣令歸國，行有日矣。侍者聞
T50n2061_p0711c04║智，智曰：「吾是梵僧，且非蕃胡，不干明勅，吾
T50n2061_p0711c05║終不去。」數日，忽乘傳將之雁門，奉辭，帝大
T50n2061_p0711c06║驚，下手詔留住。初，帝之第二十五公主甚
T50n2061_p0711c07║鍾其愛，久疾不救，移臥於咸宜外館，閉目
T50n2061_p0711c08║不語，已經旬朔。有勅令智授之戒法，此乃
T50n2061_p0711c09║料其必終，故有是命。智詣彼，擇取宮中七
T50n2061_p0711c10║歲二女子，以緋繒纏其面目，臥於地，使牛
T50n2061_p0711c11║仙童寫勅一紙，焚於他所，智以密語呪之。
T50n2061_p0711c12║二女冥然誦得，不遺一字。智入三摩地，以
T50n2061_p0711c13║不思議力令二女持勅詣琰摩王。食頃間，
T50n2061_p0711c14║王令公主亡保母劉氏護送公主魂隨二
T50n2061_p0711c15║女至，於是公主起坐開目，言語如常。帝聞
T50n2061_p0711c16║之，不俟仗衛，馳騎往于外館。公主奏曰：「冥
T50n2061_p0711c17║數難移，今王遣迴，略覲聖顏而已。」可半日
T50n2061_p0711c18║間，然後長逝。自爾帝方加歸仰焉。武貴妃
T50n2061_p0711c19║寵異六宮，薦施寶玩，智勸貴妃急造金剛
T50n2061_p0711c20║壽命菩薩像，又勸河東郡王於毘盧遮那塔
T50n2061_p0711c21║中繪像；謂門人曰：「此二人者壽非久矣。」
T50n2061_p0711c22║經數月，皆如其言，凡先覺多此類也。智理
T50n2061_p0711c23║無不通，事無不驗，經、論、戒律、祕呪餘書，隨
T50n2061_p0711c24║問剖陳，如鐘虡受。有登其門者，智一覿
T50n2061_p0711c25║其面，永不忘焉。至於語默興居，凝然不改，
T50n2061_p0711c26║喜怒逆順，無有異容，瞻禮者莫知津涯，自
T50n2061_p0711c27║然率服矣。自開元七年，始屆番禺，漸來神
T50n2061_p0711c28║甸，廣敷《密藏》，建曼拏羅，依法製成，皆感靈
T50n2061_p0711c29║瑞。沙門一行欽尚斯教，數就諮詢，智一一指
T50n2061_p0712a01║授，曾無遺隱。一行自立壇灌頂，遵受斯法，
T50n2061_p0712a02║既知利物，請譯流通。十一年，奉勅於資聖
T50n2061_p0712a03║寺飜出《瑜伽念誦法》二卷、《七俱胝陀羅尼》二
T50n2061_p0712a04║卷，東印度婆羅門大首領直中書伊舍羅譯
T50n2061_p0712a05║語，嵩岳沙門溫古筆受。十八年，於大薦福寺
T50n2061_p0712a06║又出《曼殊室利五字心陀羅尼》、《觀自在瑜伽
T50n2061_p0712a07║法要》各一卷，沙門智藏譯語，一行筆受，刪綴
T50n2061_p0712a08║成文。復觀舊《隨求》本中有闕章句，加之滿
T50n2061_p0712a09║足。智所譯總持、印契，凡至皆驗，祕密流行，為
T50n2061_p0712a10║其最也。兩京稟學，濟度殊多，在家出家，傳之
T50n2061_p0712a11║相繼。二十年壬申八月既望，於洛陽廣福寺
T50n2061_p0712a12║命門人曰：「白月圓時，吾當去矣。」遂禮毘盧
T50n2061_p0712a13║遮那佛，旋繞七匝，退歸本院，焚香發願，頂
T50n2061_p0712a14║戴梵夾并新譯教法，付囑訖，寂然而化。壽七
T50n2061_p0712a15║十一，臘五十一。其年十一月七日葬於龍門
T50n2061_p0712a16║南伊川之右，建塔旌表。傳教弟子不空奏舉，
T50n2061_p0712a17║勅諡國師之號。灌頂弟子中書侍郎杜鴻漸，
T50n2061_p0712a18║素所歸奉，述碑紀德焉。
T50n2061_p0712a19║系曰：五部曼拏羅法，攝取鬼物，必附麗童
T50n2061_p0712a20║男處女，去疾除祅也絕易。近世之人，用是
T50n2061_p0712a21║圖身口之利，乃寡徵驗，率為時所慢。吁，正
T50n2061_p0712a22║法醨薄，一至於此！
T50n2061_p0712a23║唐京兆大興善寺不空傳（慧朗）
T50n2061_p0712a24║釋不空，梵名阿目佉跋折羅，華言不空金剛，
T50n2061_p0712a25║止行二字，略也。本北天竺婆羅門族，幼失所
T50n2061_p0712a26║天，隨叔父觀光東國。年十五，師事金剛智
T50n2061_p0712a27║三藏，初導以梵本悉曇章及聲明論，浹旬已
T50n2061_p0712a28║通徹矣。師大異之，與受菩薩戒，引入金剛
T50n2061_p0712a29║界大曼荼羅，驗以擲花，知後大興教法。洎
T50n2061_p0712b01║登具戒，善解一切有部，諳異國書語。師之
T50n2061_p0712b02║飜經，常令共譯。凡學聲明論，一紀之功，六月
T50n2061_p0712b03║而畢。誦《文殊普賢行願》，一年之限，再夕而終。
T50n2061_p0712b04║其敏利皆此類也。欲求學新瑜伽、五部、三密
T50n2061_p0712b05║法，涉于三載，師未教詔。空擬迴天竺，師夢
T50n2061_p0712b06║京城諸寺佛菩薩像皆東行，寐寤乃知空是
T50n2061_p0712b07║真法器，遂允所求。授與五部灌頂、護摩、阿
T50n2061_p0712b08║闍梨法及《毘盧遮那經》、《蘇悉地軌則》等，盡傳
T50n2061_p0712b09║付之。厥後師往洛陽，隨侍之際，遇其示滅，
T50n2061_p0712b10║即開元二十年矣。影堂既成，追諡已畢，曾奉
T50n2061_p0712b11║遺旨，令往五天并師子國，遂議遐征。初至
T50n2061_p0712b12║南海郡，採訪使劉巨隣懇請灌頂，乃於法性
T50n2061_p0712b13║寺相次度人百千萬眾。空自對本尊祈請
T50n2061_p0712b14║旬日，感文殊現身。及將登舟，採訪使召
T50n2061_p0712b15║誡番禺界蕃客大首領伊習賓等曰：「今三藏
T50n2061_p0712b16║往南天竺師子國，宜約束船主，好將三藏
T50n2061_p0712b17║并弟子含光、慧𧦬等三七人、國信等達彼，無
T50n2061_p0712b18║令疎失。」二十九年十二月，附崑崙舶離南
T50n2061_p0712b19║海，至訶陵國界，遇大黑風。眾商惶怖，各作
T50n2061_p0712b20║本國法禳之，無驗，皆膜拜求哀，乞加救
T50n2061_p0712b21║護，慧𧦪等亦慟哭。空曰：「吾今有法，汝等勿
T50n2061_p0712b22║憂。」遂右手執五股菩提心杵，左手持《般若
T50n2061_p0712b23║佛母經》夾，作法誦《大隨求》一遍，即時風偃
T50n2061_p0712b24║海澄。又遇大鯨出水，噴浪若山，甚於前
T50n2061_p0712b25║患。眾商甘心委命，空同前作法，令慧𧦪誦
T50n2061_p0712b26║《娑竭龍王經》，逡巡，眾難俱息。既達師子國，王
T50n2061_p0712b27║遣使迎之。將入城，步騎羽衛，駢羅衢路。王
T50n2061_p0712b28║見空，禮足請住宮中，七日供養。日以黃金
T50n2061_p0712b29║斛滿盛香水，王為空躬自洗浴，次太子、后
T50n2061_p0712c01║妃、輔佐，如王之禮焉。空始見普賢阿闍梨，
T50n2061_p0712c02║遂奉獻金寶錦繡之屬，請開十八會《金剛頂》
T50n2061_p0712c03║瑜伽法門，毘盧遮那大悲胎藏、建立壇法，并
T50n2061_p0712c04║許含光、慧𧦪等同受五部灌頂。空自爾學
T50n2061_p0712c05║無常師，廣求密藏及諸經論五百餘部，本
T50n2061_p0712c06║三昧耶、諸尊密印、儀形色像、壇法幖幟，文義
T50n2061_p0712c07║性相，無不盡源。一日，王作調象戲，人皆登
T50n2061_p0712c08║高望之，無敢近者。空口誦、手印，住於慈定，
T50n2061_p0712c09║當衢而立，狂象數頭頓皆踼跌，舉國奇之。
T50n2061_p0712c10║次遊五印度境，屢彰瑞應。至天寶五載還
T50n2061_p0712c11║京，進師子國王尸羅迷伽表及金寶瓔珞，《般
T50n2061_p0712c12║若》梵夾、雜珠、白㲲等，奉勅權止鴻臚。續詔入
T50n2061_p0712c13║內立壇，為帝灌頂。後移居淨影寺。是歲終
T50n2061_p0712c14║夏愆陽，詔令祈雨。制曰：「時不得賒，雨不得
T50n2061_p0712c15║暴。」空奏立孔雀王壇，未盡三日，雨已浹洽。
T50n2061_p0712c16║帝大悅，自持寶箱賜紫袈裟一副，親為披
T50n2061_p0712c17║擐，仍賜絹二百匹。後因一日大風卒起，詔
T50n2061_p0712c18║空禳止，請銀缾一枚作法加持，須臾戢
T50n2061_p0712c19║靜。忽因池鵝誤觸缾傾，其風又作，急暴過
T50n2061_p0712c20║前，勅令再止，隨止隨効。帝乃賜號曰智藏
T50n2061_p0712c21║焉。天寶八載，許迴本國，乘驛騎五匹，至南
T50n2061_p0712c22║海郡，有勅再留。十二載，勅令赴河、隴節度
T50n2061_p0712c23║使哥舒翰所請。十三載，至武威，住開元寺，
T50n2061_p0712c24║節度使洎賓從皆願受灌頂，士庶數千人咸
T50n2061_p0712c25║登道場，弟子含光等亦受五部法。別為功
T50n2061_p0712c26║德使開府李元琮受法，并授金剛界大曼荼
T50n2061_p0712c27║羅。是日道場地震，空曰：「群心之至也。」十五載，
T50n2061_p0712c28║詔還京，住大興善寺。至德初，鑾駕在靈武、鳳
T50n2061_p0712c29║翔，空常密奉表起居，肅宗亦密遣使者求
T50n2061_p0713a01║祕密法。洎收京反正之日，事如所料。乾元
T50n2061_p0713a02║中，帝請入內，建道場護摩法，為帝受轉輪
T50n2061_p0713a03║王位七寶灌頂。上元末，帝不豫，空以大隨求
T50n2061_p0713a04║真言祓除，至七過，翼日乃瘳，帝愈加殊禮
T50n2061_p0713a05║焉。空表請入山，李輔國宣勅令於終南山
T50n2061_p0713a06║智炬寺修功德。念誦之夕，感大樂薩埵舒
T50n2061_p0713a07║毫發光，以相證驗，位隣悉地，空曰：「眾生未
T50n2061_p0713a08║度，吾安自度耶？」肅宗厭代，代宗即位，恩渥
T50n2061_p0713a09║彌厚。譯《密嚴》、《仁王》二經畢，帝為序焉。頒行
T50n2061_p0713a10║之日，慶雲俄現，舉朝表賀。永泰元年十一月
T50n2061_p0713a11║一日，制授特進試鴻臚卿，加號大廣智三
T50n2061_p0713a12║藏。大曆三年，於興善寺立道場，勅賜錦繡
T50n2061_p0713a13║褥十二領、繡羅幡三十二首，又賜道場僧二
T50n2061_p0713a14║七日齋糧。勅近侍大臣諸禁軍使並入灌
T50n2061_p0713a15║頂。四年冬，空奏天下食堂中置文殊菩薩
T50n2061_p0713a16║為上座，制許之，此蓋慊憍陳如是小乘教
T50n2061_p0713a17║中始度故也。五年夏，有詔請空往五臺山
T50n2061_p0713a18║修功德，于時彗星出焉。法事告終，星亦隨
T50n2061_p0713a19║沒。秋，空至自五臺，帝以師子驄并御鞍轡
T50n2061_p0713a20║遣中使出城迎入，賜沿道供帳。六年十月
T50n2061_p0713a21║二日，帝誕節，進所譯之經表云：「爰自幼年
T50n2061_p0713a22║承事先師三藏十有四載，稟受瑜伽法門。
T50n2061_p0713a23║復遊五印度求所未授者，并諸經論，計五
T50n2061_p0713a24║百餘部，天寶五載却至上都。上皇詔入內立
T50n2061_p0713a25║灌頂道場，所齎梵經盡許飜度。肅宗於內
T50n2061_p0713a26║立護摩及灌頂法。累奉二聖令鳩聚先代
T50n2061_p0713a27║外國梵文，或絛索脫落者修，未譯者譯。陛下
T50n2061_p0713a28║恭遵遺旨，再使飜傳，利濟群品。起于天寶
T50n2061_p0713a29║迄今大曆六年，凡一百二十餘卷，七十七部，
T50n2061_p0713b01║并目錄及筆受等僧俗名字，兼略出念誦儀
T50n2061_p0713b02║軌，寫畢，遇誕節，謹具進上。」勅付中外，並編
T50n2061_p0713b03║入《一切經目錄》中。李憲誠宣勅賜空錦綵絹
T50n2061_p0713b04║八百匹，同翻經十大德各賜三十匹。沙門潛
T50n2061_p0713b05║真表謝。僧俗弟子賜物有差。又以京師春
T50n2061_p0713b06║夏不雨，詔空祈請，如三日內雨，是和尚法
T50n2061_p0713b07║力；三日已往而霈然者，非法力也。空受勅
T50n2061_p0713b08║立壇，至第二日大雨云足。帝賜紫羅衣并
T50n2061_p0713b09║雜綵百匹，弟子衣七副，設千僧齋，以報功
T50n2061_p0713b10║也。空進表請造文殊閣，勅允奏。貴妃、韓王、
T50n2061_p0713b11║華陽公主同成之，捨內庫錢約三千萬計。
T50n2061_p0713b12║復翻《孽路荼王經》，宣賜相繼，旁午道路。至
T50n2061_p0713b13║九年，自春抵夏，宣揚妙法，誡勗門人。每語
T50n2061_p0713b14║及《普賢願行》、《出生無邊法門經》，勸令誦持，再
T50n2061_p0713b15║三歎息。其先受法者，偏令屬意觀菩提心本
T50n2061_p0713b16║尊大印，直詮阿字了法，不生證大覺身，若
T50n2061_p0713b17║指諸掌，重重囑累。一夜，命弟子趙遷：「持筆
T50n2061_p0713b18║硯來，吾略出涅槃茶毘儀軌以貽後代，
T50n2061_p0713b19║使準此送終。」遷稽首三請「幸乞慈悲久住。
T50n2061_p0713b20║不然，眾生何所依乎？」空笑而已。俄而示疾，
T50n2061_p0713b21║上表告辭。勅使勞問，賜醫藥，加開府儀同三
T50n2061_p0713b22║司，封肅國公，食邑三千戶，固讓不俞。空甚
T50n2061_p0713b23║不悅，且曰：「聖眾儼如舒手相慰，白月圓滿，
T50n2061_p0713b24║吾當逝矣。奈何臨終更竊名位？」乃以五股
T50n2061_p0713b25║金剛鈴杵先師所傳者，并銀盤子、菩提子、水
T50n2061_p0713b26║精數珠留別，附中使李憲誠進。六月十五日，
T50n2061_p0713b27║香水澡沐，東首倚臥，北面瞻望闕庭，以大印
T50n2061_p0713b28║身定中而寂，享年七十，僧臘五十。弟子慧朗
T50n2061_p0713b29║次紹灌頂之位。餘知法者數人。帝聞，輟視
T50n2061_p0713c01║朝三日，賜絹布雜物，錢四十萬，造塔錢二百
T50n2061_p0713c02║餘萬。勅功德使李元琮知護喪事。空未終
T50n2061_p0713c03║前，諸僧夢千仞寶臺摧，文殊新閣頹，金剛
T50n2061_p0713c04║杵飛上天。又興善寺後池無故而涸，林竹生
T50n2061_p0713c05║實，庭花變萎。七月六日茶毘，帝詔高品劉
T50n2061_p0713c06║僊鶴就寺置祭，贈司空，諡曰大辯正廣智
T50n2061_p0713c07║三藏。火滅，收舍利數百粒。八十粒進內。其頂
T50n2061_p0713c08║骨不然，中有舍利一顆，半隱半現，勅於本
T50n2061_p0713c09║院別起塔焉。空之行化利物居多，於總持
T50n2061_p0713c10║門最彰殊勝，測其忍位莫定高卑。始者玄
T50n2061_p0713c11║宗尤推重焉，嘗因歲旱，勅空祈雨。空曰：「過
T50n2061_p0713c12║某日可禱之，或強得之，其暴可怪。」勅請本
T50n2061_p0713c13║師金剛智設壇，果風雨不止，坊市有漂溺
T50n2061_p0713c14║者，樹木有拔仆者。遽詔空止之。空於寺庭
T50n2061_p0713c15║中揑泥媼五六，溜水作梵言罵之，有頃
T50n2061_p0713c16║開霽矣。玄宗召術士羅公遠與空捔法，同
T50n2061_p0713c17║在便殿。空時時反手搔背。羅曰：「借尊師
T50n2061_p0713c18║如意。」時殿上有華石，空揮如意擊碎於其
T50n2061_p0713c19║前，羅再三取如意不得，帝欲起取。空曰：「三
T50n2061_p0713c20║郎勿起，此影耳。」乃舉手示羅，如意復完然
T50n2061_p0713c21║在手。又北邙山有巨蛇，樵采者往往見之，
T50n2061_p0713c22║矯首若丘陵，夜常承吸露氣。見空，人語曰：
T50n2061_p0713c23║「弟子惡報，和尚如何見度？每欲飜河水陷
T50n2061_p0713c24║洛陽城以快所懷也。」空為其受歸戒，說因
T50n2061_p0713c25║果，且曰：「汝以瞋心故受今，那復恚恨乎？吾
T50n2061_p0713c26║力何及？當思吾言，此身必捨矣。」後樵子見
T50n2061_p0713c27║蛇死㵎下，臭聞數里。空凡應詔祈雨，無他
T50n2061_p0713c28║軌則，但設一繡座，手簸旋數寸木神子，念
T50n2061_p0713c29║呪擲之。當其自立於座上已，伺其吻角牙
T50n2061_p0714a01║出目瞬，則雨至矣。又天寶中，西蕃、大石、康三
T50n2061_p0714a02║國帥兵圍西涼府，詔空入，帝御于道場。空
T50n2061_p0714a03║秉香罏，誦《仁王》密語二七遍，帝見神兵可
T50n2061_p0714a04║五百員在于殿庭，驚問空。空曰：「毘沙門天
T50n2061_p0714a05║王子領兵救安西，請急設食發遣。」四月二
T50n2061_p0714a06║十日果奏云：「二月十一日。城東北三十許里，
T50n2061_p0714a07║雲霧間見神兵長偉，鼓角諠鳴，山地崩震，蕃
T50n2061_p0714a08║部驚潰。彼營壘中有鼠金色，咋弓弩弦皆
T50n2061_p0714a09║絕。城北門樓有光明天王怒視，蕃帥大奔。」
T50n2061_p0714a10║帝覽奏謝空，因勅諸道城樓置天王像，此
T50n2061_p0714a11║其始也。空既終，三朝所賜墨制一皆進納。
T50n2061_p0714a12║生榮死哀，西域傳法僧至此，今古少類矣。
T50n2061_p0714a13║嗣其法位，慧朗師也。御史大夫嚴郢為碑，
T50n2061_p0714a14║徐浩書之，樹於本院焉。
T50n2061_p0714a15║系曰：傳教令輪者，東夏以金剛智為始祖，
T50n2061_p0714a16║不空為二祖，慧朗為三祖，已下宗承所損
T50n2061_p0714a17║益可知也。自後岐分派別。咸曰：「傳瑜伽大
T50n2061_p0714a18║教，多則多矣，而少驗者何？」亦猶羽嘉生應
T50n2061_p0714a19║龍，應龍生鳳皇，凰皇已降，生庶鳥矣。欲無
T50n2061_p0714a20║變革，其可得乎！
T50n2061_p0714a21║宋高僧傳卷第一