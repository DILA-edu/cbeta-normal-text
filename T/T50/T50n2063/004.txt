T50n2063_p0944c17║
T50n2063_p0944c18║
T50n2063_p0944c19║比丘尼傳卷第四（梁）
T50n2063_p0944c20║
T50n2063_p0944c21║大莊嚴寺釋寶唱撰
T50n2063_p0944c22║禪林寺淨秀尼傳一
T50n2063_p0944c23║禪林寺僧念尼傳二
T50n2063_p0944c24║成都長樂寺曇暉尼傳三
T50n2063_p0944c25║高昌都郎中寺馮尼傳四
T50n2063_p0944c26║閑居寺慧勝尼傳五
T50n2063_p0944c27║東青園寺淨賢尼傳六
T50n2063_p0944c28║竹園寺淨淵尼傳七
T50n2063_p0944c29║竹園寺淨行尼傳八
T50n2063_p0945a01║南晉陵寺令玉尼傳九
T50n2063_p0945a02║閑居寺僧述尼傳十
T50n2063_p0945a03║西青園寺妙禕尼傳十一
T50n2063_p0945a04║樂安寺慧暉尼傳十二
T50n2063_p0945a05║邸山寺道貴尼傳十三
T50n2063_p0945a06║山陰招明寺法宣尼傳十四
T50n2063_p0945a07║禪林寺淨秀尼傳一
T50n2063_p0945a08║淨秀，本姓梁，安定烏氏人也。祖疇，征虜司馬。
T50n2063_p0945a09║父粲之，龍川縣都鄉侯。淨秀幼而聰叡，好
T50n2063_p0945a10║行慈仁，七歲自然持齋。家中請僧轉《涅槃經》，
T50n2063_p0945a11║聞斷魚肉，即便蔬食，不敢令二親知。若得鮭
T50n2063_p0945a12║饍，密自棄之。從外國沙門普練諮受五戒，精
T50n2063_p0945a13║勤奉持不曾違犯，禮拜讀誦晝夜不休。年十
T50n2063_p0945a14║二便求出家，父母禁之。及手能書，常自寫經。
T50n2063_p0945a15║所有資財唯充功德，不營俗好，不衣錦繡、不
T50n2063_p0945a16║著粉黛。如此推遷，至十九方得聽許，為青園
T50n2063_p0945a17║寺首尼弟子。事師竭誠，猶懼弗及，三業勤修，
T50n2063_p0945a18║夙夜匪懈。僧使眾役，每居其首，跋涉勤劬，觸
T50n2063_p0945a19║事關涉，善神敬護常在左右。時有馬先生，世
T50n2063_p0945a20║呼神人也，見秀記言：「此尼當生兜率。」嘗三人
T50n2063_p0945a21║同於佛殿內坐，忽聞空中聲狀如牛吼，二人
T50n2063_p0945a22║驚怖，唯秀淡然，還房取燭。始登堦，復聞空
T50n2063_p0945a23║中語曰：「諸尼避路，秀禪師歸。」他日又與數人
T50n2063_p0945a24║於禪房中坐，一尼鼾眠睡中，見一人頭柱
T50n2063_p0945a25║殿，語曰：「勿驚秀尼。」後時與諸尼同坐，一尼
T50n2063_p0945a26║暫起，還見一人，抵掌止之曰：「莫撓秀尼。」進
T50n2063_p0945a27║止俯仰，必遵律範。欲請曜法師講《十誦律》，但
T50n2063_p0945a28║有錢一千，憂事不辦。夜夢見鵶、鵲、鸜、鵒子各
T50n2063_p0945a29║乘軒車，大小稱形，同聲唱言：「我當助秀尼講。」
T50n2063_p0945b01║及至經營，有七十檀越爭設妙供。後又請法
T50n2063_p0945b02║頴律師重講《十誦》。開題之日，澡罐中水自然
T50n2063_p0945b03║香馥。其日就坐，更無餘伴，起懼犯獨，以諮律
T50n2063_p0945b04║師，律師答言：「不犯。」秀觀諸尼未盡如法，乃
T50n2063_p0945b05║歎曰：「洪徽未遠，靈緒稍隤，自非正己，焉能導
T50n2063_p0945b06║物。」即行摩那埵以自悔首。合眾見之悉共
T50n2063_p0945b07║相率，退思補過，慚愧懺謝。宋元嘉七年，外國
T50n2063_p0945b08║沙門求那跋摩至都，律範清高。秀更從受戒，
T50n2063_p0945b09║而青園徒眾悟解不同，思立別住，外嚴法禁，
T50n2063_p0945b10║內安禪默，庶微稱己心。宋南昌公主及黃修
T50n2063_p0945b11║儀，以大明七年八月，共施宜知地以立精舍。
T50n2063_p0945b12║秀麻衣藿食，躬執泥瓦，夙夜盡勤。製龕造像，
T50n2063_p0945b13║無所不備。同住十餘人皆以禪定為業。泰始
T50n2063_p0945b14║三年，明帝勅以寺從其所集，宜名禪林。秀
T50n2063_p0945b15║手寫眾經，別立經臺置在于堂內。娑伽羅
T50n2063_p0945b16║龍王二兄弟現迹彌日，示其擁護，知識往來
T50n2063_p0945b17║無不見者。每奉請聖僧，果食之上必有異
T50n2063_p0945b18║迹。又嘗七日供養禮懺訖，攝心澍想，即見
T50n2063_p0945b19║二胡僧舉手共語，一稱彌呿羅，一稱毘佉
T50n2063_p0945b20║羅，所著袈裟色如熟桑椹。秀即以泥染衣，色
T50n2063_p0945b21║令如所見。他日又請阿耨達池五百羅漢，復
T50n2063_p0945b22║請罽賓國五百羅漢，又請京邑大德二旬大
T50n2063_p0945b23║會。第二日又見一胡僧，合眾疑之。因即借
T50n2063_p0945b24║問，云從罽賓來至已一年。使守門者密加覘
T50n2063_p0945b25║視，多人共見從宋林門出，始行十餘步，奄忽
T50n2063_p0945b26║不見。又曾浴聖僧，內外寂靜，唯有犧杓之聲。
T50n2063_p0945b27║其諸瑞異皆類此也。齊文惠帝、竟陵文宣王
T50n2063_p0945b28║厚相禮待，供施無廢。年耆力弱，不復能行，梁
T50n2063_p0945b29║天監三年，勅見聽乘輿至內殿。五年六月十七
T50n2063_p0945c01║日，苦心悶，不復飲食。彭城寺慧令法師，六
T50n2063_p0945c02║月十九日夢見一柱殿嚴麗非常，謂是兜率天
T50n2063_p0945c03║宮。見淨秀在其中，令即囑之：「得生好處，勿
T50n2063_p0945c04║忘將接。」秀曰：「法師兄是大丈夫，弘通經教，自
T50n2063_p0945c05║應居勝地。」令聞秀病，往看之，述夢中事。至七
T50n2063_p0945c06║月十三日小間，自夢見幡蓋樂器在佛殿西。
T50n2063_p0945c07║二十二日，請相識僧會別。二十七日告諸弟
T50n2063_p0945c08║子：「我升兜率天。」言絕而卒，年八十九。
T50n2063_p0945c09║禪林寺僧念尼傳二
T50n2063_p0945c10║僧念，本姓羊，泰山南城人也。父彌，州從事
T50n2063_p0945c11║吏。念即招提寺曇叡法師之姑也。珪璋早秀，
T50n2063_p0945c12║才監明達，立德幼年。十歲出家，為法護尼
T50n2063_p0945c13║弟子，從師住太后寺。貞節苦心，禪思精密，博
T50n2063_p0945c14║涉多通，文義兼美。蔬食禮懺，老而彌篤，誦《法
T50n2063_p0945c15║華經》日夜七遍。宋文、孝武二帝常加資給。齊
T50n2063_p0945c16║永明中移住禪林寺，禪範大隆，諸學者眾。
T50n2063_p0945c17║司徒竟陵王四事供養。年九十，梁天監三年
T50n2063_p0945c18║卒，葬秣陵縣中興里內。
T50n2063_p0945c19║成都長樂寺曇暉尼傳三
T50n2063_p0945c20║曇暉，本姓青陽，名白玉，成都人也。幼樂修道，
T50n2063_p0945c21║父母不許。元嘉九年，有外國禪師畺良耶舍
T50n2063_p0945c22║入蜀大弘禪觀。暉年十一，啟母求請禪師，欲
T50n2063_p0945c23║諮禪法。母從之。耶舍一見，歎此人有分，令其
T50n2063_p0945c24║修習，囑法育尼使相左右。母已許嫁於暉之
T50n2063_p0945c25║姑子，出門有日。不展餘計，育尼密迎還寺。暉
T50n2063_p0945c26║深立誓願：「若我道心不遂，遂致逼迫者，當以
T50n2063_p0946a01║火自焚耳。」刺史甄法崇聞之，遣使迎暉，集
T50n2063_p0946a02║諸綱佐及有望之民，請諸僧尼窮相難盡。法
T50n2063_p0946a03║崇問曰：「汝審能出家不？」答曰：「微願久發，特乞
T50n2063_p0946a04║救濟。」法崇曰善，遣使語姑。姑即奉教，從法
T50n2063_p0946a05║育尼出家，年始十三矣。從昱學修觀行，裁
T50n2063_p0946a06║得稟受，即於座末便得入定，見東方有二光
T50n2063_p0946a07║明，其一如日而白，其一如月而青。即於定中
T50n2063_p0946a08║立念云：「白者必是菩薩道，青者聲聞法。若審
T50n2063_p0946a09║然者，當令青者銷而白光熾。」即應此念，青光
T50n2063_p0946a10║遂滅，白光熾滿。及至起定，為昱尼說。昱
T50n2063_p0946a11║尼善觀道，聞而歡喜讚善。時同坐四十餘人
T50n2063_p0946a12║莫不見歎其希有也。後婿心疑以為姧詐，相
T50n2063_p0946a13║率抄取將歸其家。曇暉時年十六矣，以婢使
T50n2063_p0946a14║營衛不受侵逼。婿無如之何，復以訴州。刺
T50n2063_p0946a15║史賞異，問畺良耶舍曰：「此人根利，慎勿違
T50n2063_p0946a16║之。若婿家須相分解，費用不足者，貧道有一
T50n2063_p0946a17║蒼頭即為隨喜。」於是解釋。後於禪中自解佛
T50n2063_p0946a18║性常住大乘等義，並非師受。時諸名師極力
T50n2063_p0946a19║問難，無能屈者，於是聲馳遠近，莫不歸服。宋
T50n2063_p0946a20║元嘉十九年，臨川王臨南兗延之至鎮，時年
T50n2063_p0946a21║二十一。驃騎牧陝復携住南楚，男女道俗北
T50n2063_p0946a22║面擁箒者千二百人。歲月稍淹，思母轉至，固
T50n2063_p0946a23║請還鄉。德行既高，門徒日眾。於市橋西北自
T50n2063_p0946a24║營塔廟，殿堂廂廊倏忽而成。復營三寺，皆悉
T50n2063_p0946a25║神速，莫不歎服，稱有神力焉。年八十三，天監
T50n2063_p0946a26║三年而卒。初張峻隨父母益州，嘗忽然直
T50n2063_p0946a27║往不令預知。同行賓客三十許人坐始定，便
T50n2063_p0946a28║下菓糉並悉時珍。刺史劉悛後嘗率往，亦
T50n2063_p0946a29║復如之。梁宣武王嘗送物，使暉設百人會。本
T50n2063_p0946b01║言不出，臨中自往。及至乃有三百僧，并王佐
T50n2063_p0946b02║吏近四百人。將欲行道，遣婢來倩人下食，
T50n2063_p0946b03║即遣人，唯見二弟子及二婢奠食，都無雜
T50n2063_p0946b04║手力，王彌復歎之不可量也。或有問暉者：
T50n2063_p0946b05║「見師生徒不過中家之產而造作，云為有若
T50n2063_p0946b06║神化，何以至此耶？」答云：「貧道常自無居貯，若
T50n2063_p0946b07║須費用役五三金而已，隨復有之，不知所以
T50n2063_p0946b08║而然。」故談者以為有無盡藏焉。時又有花光
T50n2063_p0946b09║尼，本姓鮮于，深禪妙觀，洞其幽微。遍覽三
T50n2063_p0946b10║藏，傍兼百氏，尤能屬文。述暉贊頌，詞旨有
T50n2063_p0946b11║則，不乖風雅焉。
T50n2063_p0946b12║偽高昌都郎中寺馮尼傳四
T50n2063_p0946b13║馮尼者，本姓馮，高昌人也。時人敬重，因以姓
T50n2063_p0946b14║為號。年三十出家，住高昌都郎中寺，菜蔬一
T50n2063_p0946b15║食，戒行精苦。燒六指供養，皆悉至掌。誦《大
T50n2063_p0946b16║般涅槃經》，三日一遍。時有法惠法師，精進
T50n2063_p0946b17║邁群，為高昌一國尼依止師。馮後忽謂法惠
T50n2063_p0946b18║言：「阿闍梨未好，馮是闍梨善知識。闍梨可
T50n2063_p0946b19║往龜茲國金花帳下直月聞，當得勝法。」法
T50n2063_p0946b20║惠聞而從之，往至彼寺見直月。直月歡喜
T50n2063_p0946b21║以蒲萄酒一升與之令飲。法惠驚愕：「我來覓
T50n2063_p0946b22║勝法，翻然飲我，非法之物不肯飲。」直月推
T50n2063_p0946b23║背急令出去。法惠退思，我既遠來未達此意，
T50n2063_p0946b24║恐不宜違，即頓飲之。醉吐迷悶，無所復識。直
T50n2063_p0946b25║月便自他行。法惠酒醒，自知犯戒，追大慚愧，
T50n2063_p0946b26║自搥其身，悔責所行，欲自害命。因此思惟
T50n2063_p0946b27║得第三果。直月還問曰：「已得耶？」答曰：「然。」因
T50n2063_p0946b28║還高昌，未至二百里，初無音信，馮呼尼眾遠
T50n2063_p0946b29║出迎候。先知之迹皆類此也，高昌諸尼莫不
T50n2063_p0946c01║師奉。年九十六，梁天監三年卒。
T50n2063_p0946c02║梁閑居寺慧勝尼傳五
T50n2063_p0946c03║慧勝，本姓唐，彭城人也。父僧智，寓建康。勝
T50n2063_p0946c04║幼願出家，以方正自立，希於語言，言必能行，
T50n2063_p0946c05║身無輕躁，旬日不出戶牖，見之者莫不敬異。
T50n2063_p0946c06║以宋元嘉二十一年出家，時年十八，為淨秀
T50n2063_p0946c07║尼弟子，住禪林寺。具戒以後，講《法華經》，隨
T50n2063_p0946c08║集善寺緒尼學五行禪，後從草堂寺思隱、
T50n2063_p0946c09║靈根寺法穎，備修觀行。奇相妙證，獨得懷
T50n2063_p0946c10║抱。人見而問之，皆答云：「罪無輕重，一時發露。
T50n2063_p0946c11║懺悔懇惻，以晝係夜。」貴賤崇敬、供施不斷。年
T50n2063_p0946c12║八十一、梁天監四年卒，葬于白板山也。
T50n2063_p0946c13║東青園寺淨賢尼傳六
T50n2063_p0946c14║淨賢，本姓弘，永世人也。住青園東寺，有幹
T50n2063_p0946c15║局才能，而好修禪定。博窮經律，言必典正，雖
T50n2063_p0946c16║不講說，精究旨要。宋文皇帝善之。湘東王或
T50n2063_p0946c17║齠齓之年，眠好驚魘，勅從淨賢尼受三自歸，
T50n2063_p0946c18║悸寐即愈。帝益相善，厚崇供施，內外親賞。
T50n2063_p0946c19║及明帝即位，禮待益隆，資給彌重，建齋設講
T50n2063_p0946c20║相繼不絕。當時名士莫不宗敬。後總寺任十
T50n2063_p0946c21║有餘載。年七十五，梁天監四年而卒。復有
T50n2063_p0946c22║惠高、寶顒，皆知名。惠高坐禪誦經，勤營眾
T50n2063_p0946c23║務。寶顒講《法華經》，明於觀行。
T50n2063_p0946c24║竹園寺淨淵尼傳七
T50n2063_p0946c25║淨淵，本姓時，鉅鹿人也。幼有成人之智，五六
T50n2063_p0946c26║歲時甞聚沙為塔，刻木作像，燒香拜敬，彌
T50n2063_p0946c27║日不足。每聞人言輒難，盡取其理究。二十出
T50n2063_p0946c28║家，戀慕膝下，不食不寢，飲水持齋，諫曉不
T50n2063_p0946c29║從，終竟七日。自爾之後蔬食長齋，戒忍精苦
T50n2063_p0947a01║不由課勵，師友嗟敬，遠近稱譽。齊文帝大相
T50n2063_p0947a02║欽禮，四事供養，信驛重沓。年七十一，天監
T50n2063_p0947a03║五年卒也。
T50n2063_p0947a04║竹園寺淨行尼傳八
T50n2063_p0947a05║淨行，即淨淵尼第五妹也。幼而神理清秀，遠
T50n2063_p0947a06║識遒贍。爽烈有志分，風調舉止每輒不群。
T50n2063_p0947a07║少經與大袜令郭洽妻臧氏相識，洽欲害其
T50n2063_p0947a08║妻，言泄于路。行請兄諫洽，洽不從之。行密語
T50n2063_p0947a09║臧氏，臧氏不信，行執手慟泣。於是而反，後
T50n2063_p0947a10║一二日洽果害之。及年十七，從法施尼出家，
T50n2063_p0947a11║住竹園寺。學成實、毘曇、涅槃、華嚴，每見事端
T50n2063_p0947a12║已達旨趣，探究淵賾博辯無窮。齊竟陵文宣
T50n2063_p0947a13║王蕭子良厚加資給，僧宗、寶亮二法師雅相
T50n2063_p0947a14║賞異，及請講說，聽眾數百人，官第尼寺法事
T50n2063_p0947a15║連續，當時先達無能屈者。竟陵王後區品學
T50n2063_p0947a16║眾欲撰僧錄，莫可與行為輩。後有尼聰朗特
T50n2063_p0947a17║達，博辯若神，行特親狎之；眾亦以為後來之
T50n2063_p0947a18║秀，可學為儔也。行晚節好禪觀、菜食精苦，
T50n2063_p0947a19║皇帝聞之雅相歎賞。年六十六，天監八年
T50n2063_p0947a20║而卒，葬于鍾山。
T50n2063_p0947a21║南晉陵寺釋令玉尼傳九
T50n2063_p0947a22║令玉，本姓蔡，建康人也。少出家，住何后寺
T50n2063_p0947a23║禪房，為淨曜尼弟子。淨曜律行純白，思業
T50n2063_p0947a24║過人，玉少事師長恭勤匪懈。始受十戒，威儀
T50n2063_p0947a25║可觀，及受具足，禁行清白有若氷霜。博尋
T50n2063_p0947a26║五部，妙究幽宗，雅能傳述。宋邵陵王大相
T50n2063_p0947a27║欽敬，請為南晉陵寺主，固讓不當。王不能屈，
T50n2063_p0947a28║以啟元徽，元徽再勅。事不獲免，在任積年，
T50n2063_p0947a29║不矜而莊，不厲而威。年七十六，梁天監八年
T50n2063_p0947b01║卒寺。復有令惠、戒忍、慧力，並顯名。令惠誦
T50n2063_p0947b02║《妙法蓮華》、《維摩》、《勝鬘》等經，勤身蔬飯，卓然眾
T50n2063_p0947b03║表。戒忍聰朗好學，經目不忘。惠力雅識虛通，
T50n2063_p0947b04║無所矯競。
T50n2063_p0947b05║閑居寺僧述尼傳十
T50n2063_p0947b06║僧述，本姓懷，彭城人也。父僧珍，僑居建康。述
T50n2063_p0947b07║幼而志道，八歲蔬食。及年十九，以宋元嘉二
T50n2063_p0947b08║十四年從禪林寺淨秀尼出家，節行清苦，法
T50n2063_p0947b09║檢不虧。遊心經律，靡不遍覽。後偏功《十誦》，文
T50n2063_p0947b10║義優洽。復從隱審二法師，諮受祕觀，遍三昧
T50n2063_p0947b11║門。移住禪林寺，為禪學所宗。去來投集，更成
T50n2063_p0947b12║囂動，述因有隱居之志。宋臨川王母張貴嬪
T50n2063_p0947b13║聞之，捨所居宅欲為立寺。時制不許輒造，
T50n2063_p0947b14║到元徽二年九月一日，汝南王母吳充華啟，
T50n2063_p0947b15║勅即就締構，堂殿房宇五十餘間，率其同志
T50n2063_p0947b16║二十人以禪寂為樂，名曰閑居。述動靜守貞，
T50n2063_p0947b17║不斆浮飾。宋齊之季世道紛喧，且禪且寂風
T50n2063_p0947b18║塵不擾。齊文帝、竟陵文宣王大相禮遇，修飾
T50n2063_p0947b19║一寺事事光奇，四時供養未曾休息。及大梁
T50n2063_p0947b20║開泰，天下有道，白黑敬仰四遠雲萃。而述不
T50n2063_p0947b21║蓄私財，隨得隨散，或賬濟四眾，或放生，乞施
T50n2063_p0947b22║造金像五軀，並皆壯麗。寫經及律一千餘卷，
T50n2063_p0947b23║縹帙帶軸寶飾新嚴。年八十四，梁天監十
T50n2063_p0947b24║四年而卒，葬于鍾山之陽也。
T50n2063_p0947b25║西青園寺妙禕尼傳十一
T50n2063_p0947b26║妙禕，本姓劉，建康人也。齠綺之年而神機
T50n2063_p0947b27║秀發。幼出家，住西青園寺，戒行無點，神情超
T50n2063_p0947b28║悟。敦信布惠莫不懷之，雅好談說尤善言
T50n2063_p0947b29║笑。講《大涅槃經》、《法華》、《十地》，並三十餘遍。《十
T50n2063_p0947c01║誦》、《毘尼》每經敷說，隨方導物，利益弘多。年七
T50n2063_p0947c02║十，天監十二年卒也。
T50n2063_p0947c03║樂安寺釋惠暉尼傳十二
T50n2063_p0947c04║慧暉，本姓駱，青州人也。六歲樂道，父母不
T50n2063_p0947c05║聽。至年十一，斷葷辛滋味，清虛淡朗姿貌詳
T50n2063_p0947c06║雅。讀《大涅槃經》，誦《法華經》。及年十七，隨父出
T50n2063_p0947c07║都，精進勇猛，行人所不能行。父母愛焉，聽遂
T50n2063_p0947c08║其志。十八出家，住樂安寺，從斌、濟、柔、次四法
T50n2063_p0947c09║師，聽《成實論》及《涅槃》諸經。於十餘年中欝為
T50n2063_p0947c10║義林，京邑諸尼無不諮受。於是法筵頻建，四
T50n2063_p0947c11║遠雲集，講說不休，禪誦無輟。標心正念，日夕
T50n2063_p0947c12║忘寢，王公貴賤無不敬重，十方䞋遺四時殷
T50n2063_p0947c13║競。所獲之財追造經像，隨宜遠施。時有不泄
T50n2063_p0947c14║者，改緝樂安寺，莫不新整。年七十三，天監
T50n2063_p0947c15║十三年而卒，葬于石頭崗。時復有慧音，
T50n2063_p0947c16║以禮誦為業也。
T50n2063_p0947c17║邸山寺釋道貴尼傳十三
T50n2063_p0947c18║道貴，本姓壽，長安人也。幼清夷沖素，善研
T50n2063_p0947c19║機理，志幹勤整，精苦過人。誓弘大化，葷鮮不
T50n2063_p0947c20║食，濟物為懷，弊衣自足。誦《勝鬘》、《無量壽經》不
T50n2063_p0947c21║捨晝夜。父母愛念，使其為道。十七出家，博覽
T50n2063_p0947c22║經律究委文理，不羨名聞，唯以習道為業。
T50n2063_p0947c23║觀境入定，行坐不休。悔過發願，言辭哀懇，
T50n2063_p0947c24║聽者震肅。齊竟陵文宣王蕭子良善相推敬，
T50n2063_p0947c25║為造頂山寺以聚禪眾。請貴為知事，固執不
T50n2063_p0947c26║從；請為禪範，然後許之。於是結桂林下，栖
T50n2063_p0948a01║寄畢世。縱復屯雲晦景，委雪埋山，端然寂坐，
T50n2063_p0948a02║曾無間焉。得人信施，廣興福業，不以纖毫自
T50n2063_p0948a03║潤己身。年八十六，天監十五年而卒，葬于
T50n2063_p0948a04║鍾山之陽也。
T50n2063_p0948a05║山陰招明寺釋法宣尼傳十四
T50n2063_p0948a06║法宣，本姓王，剡人也。父道寄，世奉正法。宣幼
T50n2063_p0948a07║而有離俗之志，年始七歲而蔬食苦節。及至
T50n2063_p0948a08║十八誦《法華經》，首尾通利，解其指歸。坐臥輒
T50n2063_p0948a09║見，帳蓋覆之。驟有媒娉，誓而弗許。至年二十
T50n2063_p0948a10║四，父母携就剡齊明寺德樂尼，改服從禁，
T50n2063_p0948a11║即於是日帳蓋自消。博覽經書，深入理味。成
T50n2063_p0948a12║戒以後，鄉邑時人望昭義道，莫不服其精致。
T50n2063_p0948a13║逮宋氏之季有僧柔法師，周遊東夏講宣經
T50n2063_p0948a14║論。自嶀嵊而之禹穴，或登靈隱，或往姑
T50n2063_p0948a15║蘇，僧柔數論之趣、惠其經書之要，咸暢其
T50n2063_p0948a16║精微、究其淵奧。及齊永明中，又從惠熙法師
T50n2063_p0948a17║諮受《十誦》。所飡日優，所見月賾，於是移住山
T50n2063_p0948a18║陰招明寺，經律遞講，聲高于越。不立私財，
T50n2063_p0948a19║以䞋施之物修飾寺宇，造構精華，狀若神工。
T50n2063_p0948a20║寫經鑄像，靡不必備。吳郡張援、頴川庾詠、汝
T50n2063_p0948a21║南周顒，皆時之名秀，莫不躬往禮敬。齊巴陵
T50n2063_p0948a22║王蕭照胄出守會稽，厚加供待。梁衡陽王元
T50n2063_p0948a23║簡到郡請為母師。春秋八十有三，梁天監
T50n2063_p0948a24║十五年而卒。
T50n2063_p0948a25║比丘尼傳卷第四梁