TX15n0007_p2765a01║教觀詮要
TX15n0007_p2765a02║──宣統二年在廣州作──
TX15n0007_p2765a03║一　緒言
TX15n0007_p2765a04║二　八教
TX15n0007_p2765a05║甲　化儀四教
TX15n0007_p2765a06║乙　化法四教
TX15n0007_p2765a07║１　藏教
TX15n0007_p2765a08║２　通教
TX15n0007_p2765a09║３　別教
TX15n0007_p2765a10║４　圓教
TX15n0007_p2765a11║三　結論
TX15n0007_p2765a12║
TX15n0007_p2765a13║一　緒言
TX15n0007_p2765a14║教為佛聖下被之言，觀為賢凡上達之行；觀非教則行無所明而常殆，教非觀則言
TX15n0007_p2765a15║失其實而常罔，猶夫學而思，思而學，相藉而不容相離也。抑教固啟心之靈鑰，而觀
TX15n0007_p2766a01║實入理之正軌。故佛祖說法必就眾生之執著，隨眾生之根器，反覆詰破，輾轉開示，
TX15n0007_p2766a02║使先悟本心自性乃授以觀法，俾一門深入，諦證無虛。然則教觀之義，可以稍知矣。
TX15n0007_p2766a03║夫藥所以治病，衣所以適身，身有修短之別，衣安得而無修短！病有萬千之異，
TX15n0007_p2766a04║藥安得而不萬千！浸假以藥而藥北俱盧洲無病之人民，以衣而衣無色界天無身之眾生
TX15n0007_p2766a05║，其有不視為狂者乎！浸假以一藥而欲醫眾病，以一衣而欲適眾體，不分甘苦寒熱，
TX15n0007_p2766a06║不辨小大高低，其有不目為愚者乎！佛之說法亦若是則已矣！茍無眾生之機感，佛本
TX15n0007_p2766a07║無法可說，而眾生之機感不一，佛之說法又烏得而一哉！是所以四十九年，三百餘會
TX15n0007_p2766a08║，年年有異，會會不同。設有人焉，不解其因病施藥隨機說法之意，試繙一大藏經論
TX15n0007_p2766a09║盡閱之，鮮有不疑佛說之自相矛盾者。古代諸大師研究佛法而有所心得者，有鑑於是
TX15n0007_p2766a10║，乃判其種類，別其旨趣，淺之深之，三之五之。且為佛辨白之曰：佛之說法，蓋有
TX15n0007_p2766a11║權巧方便耳。此佛不可不有古德為之判白，而古德亦不得不藉之以發表一己之心德，
TX15n0007_p2766a12║布施有情而報佛恩也。
TX15n0007_p2767a01║但古代判教諸大師，其受稟不同，其識見不同，其悟理不同，其所際之時代、所
TX15n0007_p2767a02║化之人根、種種不同，故其判之也，亦各有所出入而莫或盡同者。然求其精當而純全
TX15n0007_p2767a03║者，宜無如五時、八教。蓋天台大師所判定者，故緇流多呼之為天台教云。今請言八
TX15n0007_p2767a04║教：
TX15n0007_p2767a05║二　八教
TX15n0007_p2767a06║八教維何？化儀四教、化法四教是也。
TX15n0007_p2767a07║甲　化儀四教
TX15n0007_p2767a08║頓教、漸教、秘密教、不定教，是謂化儀四教。頓教者：如日欻然而出，世界頓
TX15n0007_p2767a09║時無不光明也。華嚴頓悟佛慧，遍入法界；禪宗直指人心，見性成佛；此頓教之屬也
TX15n0007_p2767a10║。漸教者：如種植物然，由芽而幹，由幹而枝葉、而花、而果，漸次長成也。佛於鹿
TX15n0007_p2767a11║苑轉三乘法輪，說淺小之法，引誘鈍根眾生，堅其信、瀹其智、淘汰其餘習、破除其
TX15n0007_p2767a12║執著，漸漸皆引歸於圓乘者是也。秘密、不定：其實際上於佛邊全同，但眾邊互知、
TX15n0007_p2768a01║互不知微有不同耳。佛以一音演說法，眾生隨類各得解。機之大者獲大益，機之小者
TX15n0007_p2768a02║獲小益。其獲大益者，自知獲益之大，復知他眾生獲益之小。而獲小益者，亦自知獲
TX15n0007_p2768a03║益之小，復知他眾生獲益之大。彼此互知，名不定教。若彼此得益不同而各不相知，
TX15n0007_p2768a04║則便名秘密教矣。又灌頂部中一切陀羅尼咒，亦名秘密教。要之、此四教皆判教者敘
TX15n0007_p2768a05║明師資主伴間用意獲益所以不同之理由，示後世師家應機說法之儀軌，俾研究者易得
TX15n0007_p2768a06║其要領耳。有虛位，無實法，故謂之化儀。逮下化法四教，方是佛所說示眾生所思修
TX15n0007_p2768a07║而為教觀體相之所託焉。
TX15n0007_p2768a08║乙　化法四教
TX15n0007_p2768a09║化法四教者：藏教、通教、別教、圓教是也。此之四教，又當中分為二：藏、通
TX15n0007_p2768a10║為三乘教，而別、圓為一乘教也。三乘者：聲聞乘、緣覺乘、菩薩乘是也。前二為小
TX15n0007_p2768a11║乘，後一為大乘。一乘則佛乘是也。
TX15n0007_p2768a12║１　藏教
TX15n0007_p2769a01║藏教雖具有三乘之人法，然主重於聲聞、緣覺二乘，故以三界之惑業果報因緣所
TX15n0007_p2769a02║生法皆為實有。而苦、空、無常、無我、不淨，行者觀之生厭離心，修三十七道品以
TX15n0007_p2769a03║趨入偏空寂滅為究竟依歸。大涅槃經有一四句偈曰：『諸行無常，是生滅法。生滅滅
TX15n0007_p2769a04║已，寂滅為樂』。最足代表此教之諦理。賅而言之，藏教四諦始終皆未能出乎生滅之
TX15n0007_p2769a05║範圍者也。蓋此教明欲界、色界、無色界所有之身、受、心、法，皆為生滅聚，以眾
TX15n0007_p2769a06║生所共之生滅固生滅矣，此苦集二諦之生滅也。而修此教者，以滅前此眾生所共之生
TX15n0007_p2769a07║滅，而入寂靜之涅槃，生滅滅而涅槃生，亦生滅矣。此道滅二諦之生滅也。苦、集為
TX15n0007_p2769a08║世間因果，道、滅為出世間因果，世間出世間雖有不同，其為生滅則一而已矣。唯其
TX15n0007_p2769a09║以生滅為境，故遂認依正二報、苦樂二果，皆本無今有，今有還無，三世有無，截然
TX15n0007_p2769a10║不同。過去非現在、未來，未來非現在、過去，現在非過去、未來。過去、未來之無
TX15n0007_p2769a11║，不可為現在之有。現在之有，不可即過去、未來之無。故其為觀也，必假分析至盡
TX15n0007_p2769a12║而後始能悟入空理。如隨碎一物，轉更碎之，碎碎相續，碎至極微而更碎之，則歸如
TX15n0007_p2770a01║空而漠無痕跡可睹矣，是謂析空觀。如八背捨、九不淨想、十一切處、十二因緣等觀
TX15n0007_p2770a02║門，皆此觀為之鈐轄，為之樞紐，而復能為此觀藉手之方便者也。
TX15n0007_p2770a03║然此教亦有大乘菩薩緣四諦境，發四宏誓，勇哲無匹，精進無前，但慈悲心雖既
TX15n0007_p2770a04║切且大，而智慧尚微，禪定尚弱，故雖行六度萬行，皆未能不著是相。及夫佛道成熟
TX15n0007_p2770a05║，度脫因地所緣之眾生已，便斷滅身心而入無餘涅槃。復與前小乘人一以因中所修之
TX15n0007_p2770a06║慧觀同故，故歸宿之止境，亦不得不同也。第此教所以名藏教者，蓋有多義。今用其
TX15n0007_p2770a07║易解而近理者言之，則實理暫為權法所隱藏而未能顯暢是也。
TX15n0007_p2770a08║２　通教
TX15n0007_p2770a09║通教，三乘所通行者也。前藏教雖亦為三乘共教，但聲聞修四諦法，緣覺修十二
TX15n0007_p2770a10║因緣法，菩薩修六波羅密法，各各釐然迥別。今通教則反是，同以無言說道體化入空
TX15n0007_p2770a11║。雖有三乘之異，特因其能觀與夙根有不同耳。其託無生生空為所觀與所止境，固未
TX15n0007_p2770a12║始深異也。故獸形不同，而一般渡生死之河；門徑雖歧，而平等到清涼之地。此據通
TX15n0007_p2771a01║教自體以論通也。而稟此教之教觀者，下根則前可以退入藏教，上根上上根，則後可
TX15n0007_p2771a02║以進入別、圓二教，前後皆可通入，故名通教。此則綜四教而論通矣。抑通教雖亦以
TX15n0007_p2771a03║空為歸，但其所觀之空，萬事萬物當體全空，乃是無生空，非藏教生滅之空。無生空
TX15n0007_p2771a04║即是真空，真空即是妙有，真空妙有不二圓融，即是唯心識觀。故修此教者，多進入
TX15n0007_p2771a05║後之圓教、別教，唯一類最鈍最頑下愚而不可移者，始倒退入前之藏教，而以聲聞、
TX15n0007_p2771a06║緣覺半面清淨寂滅之境域自畫，故初不觀光於華嚴，終致退席於法華也。
TX15n0007_p2771a07║中論偈曰：『諸法不自生，亦不從他生，不共、不無因，是故知無生』。頗足代
TX15n0007_p2771a08║表此教之真理。夫一切事物法相皆起源於生，今於四處推求生理皆不可得，生理尚無
TX15n0007_p2771a09║，何處尚有一切法耶？此即通教所修之無生體空觀也。修此觀者，觀蘊、界、根、塵
TX15n0007_p2771a10║皆如幻、如化、如夢、如影、如水中月、如鏡中花，當體非有，徹底全空，不待分析
TX15n0007_p2771a11║至無而後始能證入空性也。修此無生空觀者，鈍根則僅見空理，利根則兼見不空。蓋
TX15n0007_p2771a12║利根之人證此空理時，復反覆觀一切法，雖體性全空，而不妨有山河國土，蘊、界、
TX15n0007_p2772a01║處，種種苦樂、因果、善惡事業。且當此依正二報皆虛空性，當虛空性便是依正二報
TX15n0007_p2772a02║，重重差別不異平等，一味平等無礙差別。智論破世出世間一切法遍而復不壞世間相
TX15n0007_p2772a03║；禪宗燒盡大千世界而不損一草，皆與此同意。古師定通教為大乘入理之初門，良有
TX15n0007_p2772a04║以也。然大丈夫者，一悟窮其際，一見澈其源，不唯可以為大乘初義，即大乘之究竟
TX15n0007_p2772a05║境義，要亦莫能外乎是也。
TX15n0007_p2772a06║禪宗入手工夫，簡直了捷，亦無非導人自悟此當體無生空寂之心性耳。若根器稍
TX15n0007_p2772a07║劣者，便死於此。但隨消舊業，不造新殃，冷湫湫地作個自了漢而已。而根器猛利者
TX15n0007_p2772a08║，復於此無生空寂之心性中，明見具有無量功德、無量智慧，與虛空等、與法界等、
TX15n0007_p2772a09║與諸佛等。即運無緣之大慈，起同體之大悲，不般涅槃，不求淨土，於三界六道之中
TX15n0007_p2772a10║出入無間，與拔無盡。如所謂若不上天堂即便入地獄者，則以進入別圓賢聖之位，而
TX15n0007_p2772a11║與佛菩薩不思議境界相鄰矣。明心見性之前矛，斷惑生智之先鋒，便利了當，此為其
TX15n0007_p2772a12║最。無上佛道誓願成者，可以知所急務焉。
TX15n0007_p2773a01║３　別教
TX15n0007_p2773a02║別教行人，從初發心即仰信中道，誓成正覺。但未能即中道理具一切法，故須先
TX15n0007_p2773a03║修空觀，斷見思惑，證入十住；從空起假，入十行位，斷塵沙惑；然後融會空假觀照
TX15n0007_p2773a04║中諦，經十回向熏伏無明；趣入十地，漸證法身；至等妙覺，成就佛道。三觀次第而
TX15n0007_p2773a05║修，三諦次第而照，三惑次第而斷，三智次第而得，位位各異，分分不同，進不如圓
TX15n0007_p2773a06║教之圓融，故謂之別。蓋貶辭也。
TX15n0007_p2773a07║然別教以修不思議假觀，破界內外塵沙惑為主，故其觀四諦境，各各有無量相。
TX15n0007_p2773a08║苦不但生老病死，集不但貪瞋癡等，滅不但遠離空寂，道不但三十七品。眾生無邊，
TX15n0007_p2773a09║有一小眾生未度者，即是自性之煩惑。法門無盡，有一毛頭法未明者，即是佛道之障
TX15n0007_p2773a10║礙。故其根性之猛利，器宇之宏偉，悲智之兼大，力行之精進，善能分別一切法相，
TX15n0007_p2773a11║應眾生機演無量義，雅非藏、通二教之三乘眾生所堪比擬。則名之為別，又褒德之稱
TX15n0007_p2773a12║耳。
TX15n0007_p2774a01║抑此教初地與圓教初住齊位，同破一品無明，同證一分法身，同能分身百界八相
TX15n0007_p2774a02║成佛。唯圓教始乎圓融，終乎究竟；別教始既未能圓融，終亦祇破十二品無明，與圓
TX15n0007_p2774a03║教二行齊位，未克究竟法身耳。其同觀中道，同一大乘，無聲聞、緣覺之徒，不滯化
TX15n0007_p2774a04║城，遙歸寶渚，固未嘗有異焉。
TX15n0007_p2774a05║抑究而言之，藏、通二教祇被二乘。其大乘菩薩，實則皆別、圓之因人耳。故三
TX15n0007_p2774a06║祇行因，百劫修相，成藏教劣應身佛，及通教勝應身佛者，非別教地上菩薩，即圓教
TX15n0007_p2774a07║住上菩薩，而藏通二教畢竟無成佛義矣。別教所以永殊藏、通者，其在此乎。
TX15n0007_p2774a08║４　圓教
TX15n0007_p2774a09║圓教之為教，法圓、人圓、事圓、物圓、性圓、理圓、修圓、證圓。住、行、向
TX15n0007_p2774a10║、地，位位法身。色、聲、香、味，塵塵中道。三惑一念中斷，三智一念中得。三觀
TX15n0007_p2774a11║唯一心，故無不即空即假即中也。三諦唯一境，故無不即真即俗即中也，惡道與善道
TX15n0007_p2774a12║平等，魔界與佛界平等，煩惱與般若平等，解脫與生死平等，法性與無明平等，貪染
TX15n0007_p2775a01║與廉潔平等，慈忍與瞋恚平等，定慧與昏亂平等，四榮與四枯平等，有情與無情平等
TX15n0007_p2775a02║，微塵與虛空平等，剎那與永劫平等，平等與不平等平等，不平等與不平等平等；無
TX15n0007_p2775a03║相無不相，無緣無不緣，無作無不作，無得無不得：要之、莫非絕待也，莫非平等也
TX15n0007_p2775a04║，莫非相融相即也，莫非相攝相入也。故圓之為義，含有圓絕、圓融、圓頓、圓成之
TX15n0007_p2775a05║多意。
TX15n0007_p2775a06║夫圓教本末一如，始終一貫，固矣。然不妨論有六即，即即皆佛。故六而常即，
TX15n0007_p2775a07║即不異六；即而常六，六還同即。非如是，不足以成圓融與不圓融無不圓融之大圓融
TX15n0007_p2775a08║也。圓教之理佛，即吾人現前介爾一念，佛然、眾生然，心然、法界然，即空即假即
TX15n0007_p2775a09║中之圓明妙心也。名字佛知此，觀行佛照此，相似佛順此，分證佛入此，究竟佛盡此
TX15n0007_p2775a10║。一知一切知，無照、無順、無入、無盡、無不知。乃至一盡一切盡，無入無順無照
TX15n0007_p2775a11║無知無不盡。於是乎萬善乃皆於無所成中熾然成就，萬惡亦皆於無可滅中蕩然滅絕。
TX15n0007_p2775a12║極三身，圓四智，究竟菩提，歸無所得。
TX15n0007_p2776a01║此教行人，從名字佛悟即究竟，故其一舉手、一投足之境界，已非別教初地前之
TX15n0007_p2776a02║人所能測度，況通教藏教之人乎！況三界六道之博地凡夫乎！又據此教以望別教之妙
TX15n0007_p2776a03║覺，尚非究竟，況藏、通二教之佛乎！況聲聞、辟支乎！橫綜四教，豎窮十界，唯圓
TX15n0007_p2776a04║教妙覺果位為永斷無明，究竟德性，更無可上之佛道，餘皆未能全出無明之區宇者也
TX15n0007_p2776a05║。斯所以善學佛者，總不得少為足，生下劣心，而必以圓教之無上正等正覺為歸墟為
TX15n0007_p2776a06║止境也。靈利佛子，可不勗哉！
TX15n0007_p2776a07║三　結論
TX15n0007_p2776a08║猗歟偉哉！厥維我佛之說法也乎！雖紛糾繁賾，井然有條而不紊；雖奇駁宏誕，
TX15n0007_p2776a09║卓然精純而不雜；雖恢廓空疏，軋然盛水而不漏。等一毫於十虛，極廣大而不為淫；
TX15n0007_p2776a10║藏須彌於芥子，盡精微而不為隘。輝乎其炳炳焉，麗乎其郁郁焉，湛乎其淵淵焉，謷
TX15n0007_p2776a11║乎其巍巍焉，曠乎其堂堂焉，洵不可得而思議者也！雖然、佛法有宗，宗唯三諦。三
TX15n0007_p2776a12║諦者，真諦、俗諦、中諦也。中諦統一切法，俗諦立一切法，真諦泯一切法。此三諦
TX15n0007_p2777a01║理，物物然，塵塵然，法法然，心心然。故吾人介爾一念，莫不具之。能如是悟、如
TX15n0007_p2777a02║是觀、如是行、如是證，即名開示悟入佛之知見，而合乎圓教之圓中法性。所謂唯此
TX15n0007_p2777a03║一事實，其他皆非真也。
TX15n0007_p2777a04║但眾生無明力強，障道業重，迷倒云久，靡由覺悟。或習於善，或習於惡，或滯
TX15n0007_p2777a05║於空，或執於有，或執自然，或鶩因緣，或膠常見，或誤斷滅。著空華而結空果，不
TX15n0007_p2777a06║知華生於眼眚；對夢境而馳夢想，不知境現於魂遊。有情惑之滋甚，大覺憫之彌切，
TX15n0007_p2777a07║於是運無緣慈，垂同體悲，入方便智，現神通身。或依俗俗諦故，示五戒、十善之因
TX15n0007_p2777a08║，談十惡五逆之果，盡乎九有、四生之域，不出六道、七趣之途。或依俗真諦故，說
TX15n0007_p2777a09║苦、空、無常、無我之法，俾知苦、斷集、慕滅、修道，先除見思之麤垢，脫離分段
TX15n0007_p2777a10║之幻軀，而暫止乎空寂之化城。或依真真諦故，說無生無滅無住無為之法，令體之者
TX15n0007_p2777a11║，中根從空出假，上根因假會中，下根株守乎寂。或依漸真漸俗漸中諦故，說一切眾
TX15n0007_p2777a12║生皆有佛性，但無始煩惱不能頓除，使仰中道次第證入，分破無明、分證法身。此皆
TX15n0007_p2778a01║佛陀應眾生機，廣施權巧，萬不獲已之苦衷也。
TX15n0007_p2778a02║夫真如界內不立纖塵，佛事門中非離一法。眾生無邊故世界無邊，緣起無盡故佛
TX15n0007_p2778a03║法無盡，夫豈言語所能殫述，文筆所能罄宣哉！故佛嘗以指甲取少許土，顧諸弟子曰
TX15n0007_p2778a04║：佛法無量，不可稱言，所說者猶指甲上之土耳，其未說者譬如大地。以故善學佛者
TX15n0007_p2778a05║，依心不依古，依義不依語，隨時變通，巧逗人意，從天然界、進化界、種種學問、
TX15n0007_p2778a06║種種藝術發明真理，裨益有情，是謂行菩薩道，布施佛法。終不以佛所未說而自畫，
TX15n0007_p2778a07║佛所已說而自泥，埋沒己靈，人云亦云。抑佛之說法，圓滿周足，實無乎不具。世謂
TX15n0007_p2778a08║『人間好語佛說盡』者，殆非諛辭也。以吾人不善求之，故橫生畛域，殊未知佛界、
TX15n0007_p2778a09║眾生界，一如無二如耳。故古德之分判教觀，翊贊佛化，不獨未始於佛說有所增益，
TX15n0007_p2778a10║且祇得大海中之一波而已。著者茲之所述，蓋又一波中之一波耳。然而觸波波濕，觸
TX15n0007_p2778a11║水水濕，一波之性不異瀛渤，言雖數千，其義既非此世界眾生卒然所能窮矣。神而明
TX15n0007_p2778a12║之，存乎其人，不以一波自囿，從之而深究焉，則法海汪洋固未嘗外乎是也。
TX15n0007_p2779a01║烏虖魂魂迷都，芸芸萬涂！以升以沉，載馳載驅！智愚強弱，佛性同枯！法雨
TX15n0007_p2779a02║滂沱，盍其來蘇！（見佛教月報初二期）