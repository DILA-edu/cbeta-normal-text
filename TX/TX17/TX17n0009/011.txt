TX17n0009_p0341a01║寧波佛教會之成立
TX17n0009_p0341a02║今日為鄞、慈、鎮、奉、象、佛教分部之常例大會，亦為改組為甯波佛教會之成
TX17n0009_p0341a03║立大會，吾當故是舍而新是謀，與輪扁言其甘苦，就大匠正其繩墨焉！
TX17n0009_p0341a04║一、佛教於今日不可不有團體　優勝劣敗，強存弱亡，雖非慈祥闓弟、平等通溥
TX17n0009_p0341a05║之德音，固亦五濁惡世中一難逃之大例！生為五濁惡世中之吾人，輒亦不能不受此同
TX17n0009_p0341a06║業魔力之範型，從之競爭而聽其淘汰。夫慕真體道之智者，誠可超然獨逝，棄此攪擾
TX17n0009_p0341a07║搶攘之漏舟，不值一顧；然茫茫有情，寶性在抱，昧而不知，載胥及溺，大哀之救，
TX17n0009_p0341a08║庸胡能已！則將欲入苦海而登之覺岸，就不能不藉優強之勢先自固存而獲戰勝。觀牟
TX17n0009_p0341a09║尼之現身，擇釋迦之華族，即可略窺其一二。顧自有情物之有脊類、無脊類分途競進
TX17n0009_p0341a10║，無脊類纔止乎蜂蟻，有脊類造極乎吾人，吾人既非蜂蟻所能競，乃翹然首出庶物，
TX17n0009_p0342a01║其恃為優劣強弱之標準者，蓋多在智巧器機，即其駸駸日以演進者亦然，非若庶物之
TX17n0009_p0342a02║專在軀幹官能也。然智巧以交感、游聚、效習、傳播而啟增，器機以通工、易事、分
TX17n0009_p0342a03║業、合作而成盛，故其功用胥基乎能群。夫能群者仁，巧機者智，血氣之勇非所尚，
TX17n0009_p0342a04║則必仁且智而後有勇，勇德、智德皆出乎能群，則能群者優勝強存，不能群者劣敗弱
TX17n0009_p0342a05║亡，可以決矣！時至今日，爭勝無已，競存益烈，人生與團體之關係亦彌復切，事事
TX17n0009_p0342a06║需乎群策群力而得立。群之最大者，則有國際團體及宗教、學術、工藝、商業等之世
TX17n0009_p0342a07║界大協組；而最嚴密健全者，則為國家團體。今我國處此大趨勢中，大有不進求生路
TX17n0009_p0342a08║即退就死地之概。且各社會既莫不合群以爭圖進步，而又有各教團相競逐，以祈占優
TX17n0009_p0342a09║越強盛之地位，則我含藏眾宜普度群生之佛教，寧可不設立團體以振興發揮貫徹實行
TX17n0009_p0342a10║之乎？就積極方面言之既如此，更就消極方面言之：若非團結我全體佛教徒為一心，
TX17n0009_p0342a11║以求自保存之策，即欲居林下為一無事道人，亦將為不可能之事矣！實迫處此，可不
TX17n0009_p0342a12║懼哉！
TX17n0009_p0343a01║二、佛教於今日不可不有形式完備之團體　人類能群，得之生性，應之乎親串之
TX17n0009_p0343a02║關係，浸假而有族群；應之乎安利之關係，浸假而有國群；應之乎信崇之關係，浸假
TX17n0009_p0343a03║而有教群；由來者久，非始今日。最初、皆先有精神而後有形式，形式生乎分別，有
TX17n0009_p0343a04║分別則有對待，有對待則有內外，有內外則有拒攝，而競爭烈矣！競爭烈、則一存一
TX17n0009_p0343a05║亡、一傾一立紛相乘，茍非求形式之完備，使足以維持其精神，則內不足攝諸相從者
TX17n0009_p0343a06║以進行，外不足拒諸相違者以保守，而傾亡且旋見矣。故今之所謂團體，必有範圍、
TX17n0009_p0343a07║有部勒、有機關、有職守，非徒感動聚集之謂也。釋尊轉法輪初十二年，三寶既具，
TX17n0009_p0343a08║教團已成，然未制戒律，此純為精神之群；已而有各部戒律，有各宗制度，有各寺規
TX17n0009_p0343a09║約，形式漸具。而我國前此蓋猶無與國政相依，隨國家地方之區域，設立機關，部勒
TX17n0009_p0343a10║全體之佛教徒以成為佛教之統一團體者；有之、實始於僧教育會、佛教總會。夫今日
TX17n0009_p0343a11║我教中既鮮大師足以維繫教徒精神上之信崇，有如古之佛祖；而與我教相對待者，如
TX17n0009_p0343a12║非宗教之各界，非佛教之各教，多有精神充足、形式完備之團體，森然以環伺進逼乎
TX17n0009_p0344a01║我，我尚能獨無形式完備之團體有以固結乎內而煥發乎外哉！但今有各寺院之聚居，
TX17n0009_p0344a02║不使有各政區之協組，此管理寺廟條例所以妨害佛教之生存發達，而我各寺院斷不可
TX17n0009_p0344a03║以此為依賴，遂視各政區之佛教團體為可無也。
TX17n0009_p0344a04║三、當改組佛教總會　佛教總會之章程，既為政府取消，佛教總會本支分部之在
TX17n0009_p0344a05║各政區，已不能完備團體之形式。故必須變更其組織，重立名義，經各政區官廳之承
TX17n0009_p0344a06║認，乃能發生對內對外之效力。
TX17n0009_p0344a07║四、鄞、慈、鎮、奉、象分部改組甯波佛教會之必要　此必要之理由，已具乎上
TX17n0009_p0344a08║來之所述。抑尤有進者：前佛教總會先憑虛設立全國之機關，從之以發生各地之支分
TX17n0009_p0344a09║部，範圍過大，力量不足以副之。今須一變其本末之位置，先依各地方政區構成形式
TX17n0009_p0344a10║完備之佛教團體，就其切實能行者以建設諸佛教公共事業，隨後徐圖合建全國之機關
TX17n0009_p0344a11║，根本既固，力量乃充，一也。疇昔佛教總會，蓋多憑藉浙江等省僧教育會而改組之
TX17n0009_p0344a12║者，故成立頗易；特各地方未能皆先有僧教育會可依之改組，故往往僅成立空機關，
TX17n0009_p0345a01║而一經取銷章程，即不能存在。反觀今浙江等省至今能保存其機關及所辦公共事業者
TX17n0009_p0345a02║，可見當先成立各地方團體之必要矣。然僧教育會之設，甯波實為之首創，今應正僧
TX17n0009_p0345a03║教育會之名義，以組成甯波佛教會，而提倡各地方政區皆設立佛教會，二也。
TX17n0009_p0345a04║五、改組甯波佛教會之機會　五邑之佛教機關及所辦公共事業，既得熱心諸長老
TX17n0009_p0345a05║之毅力維持，迄今略無喪失；所喪失者，特教徒內之齊心協力不如前耳！今幸逢當地
TX17n0009_p0345a06║之官長士紳指導贊助，我教徒若猶不齊心協力以圖進行，則不獨放棄乎教徒之天職，
TX17n0009_p0345a07║抑亦辜負乎官紳之盛意！逮團體既經渙散之後，他時眾患交迫，自衛無術，欲更謀設
TX17n0009_p0345a08║立之團體，恐無今日之易矣！機會靡常，時不可失，我教徒幸有以急起直追也！
TX17n0009_p0345a09║六、佛教會之責任　欲明佛教會之責任，應先知佛教二字之含義。蓋今言佛教，
TX17n0009_p0345a10║乃渾括佛教全體之名：有佛教之寺產，有佛教之徒眾，有佛教之制度，有佛教之學理
TX17n0009_p0345a11║，有佛教之事業，有佛教之目的，有佛教對於世界、眾生、國家、人民、及各社會、
TX17n0009_p0345a12║各宗教之關係。寺產當如何維護？徒眾當如何攝持？制度當如何整頓？學理當如何昌
TX17n0009_p0346a01║明？事業當如何進行？目地當如何達到？各方面之關係當如何調劑以求適宜？胥佛教
TX17n0009_p0346a02║會之責任也。此雖非一蹴可就，要當先有以維護攝持乎教產、教徒，而對於各方面之
TX17n0009_p0346a03║關係使得其當，則團體自易堅固，而吾教可有整頓昌明發達之希望矣！（見廬山學）
TX17n0009_p0346a04║（附註）原題「甯波佛教會之演說」，今改題。