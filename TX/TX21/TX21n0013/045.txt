TX21n0013_p0516a01║仁學粹編
TX21n0013_p0516a02║——二年編——
TX21n0013_p0516a03║譚瀏陽之學術宗旨，大端行於仁學一書，夫人共知矣。而仁學一書，得於佛學者
TX21n0013_p0516a04║為多，又人所共知。然其中持論有偏激處，有攙雜處，有自相矛盾處，雖參互錯綜不
TX21n0013_p0516a05║離其宗，欲專供佛學上之研究，蓋不如汰去其繁蕪之為愈也。今擇其精純於佛學及逼
TX21n0013_p0516a06║近於佛學者，加以述語，顏之曰仁學粹編。世有欲以佛學為入世應用者乎？則取此而
TX21n0013_p0516a07║讀之，殊不無小補云爾。
TX21n0013_p0516a08║教無可亡也，教而亡，則其教之本不足存，亡亦何恨！教之至者，極其量不
TX21n0013_p0516a09║過亡其名耳，其實固莫能亡矣。名非至人之所爭，聖人亦名也，至人之名若性皆
TX21n0013_p0516a10║名也，即吾之言仁學皆名也，名則無與於存亡。呼馬馬應之可也，呼牛牛應之可
TX21n0013_p0516a11║也，道在屎溺，佛法是乾屎橛，無不可也。何則？皆名也，名固無與於實矣。
TX21n0013_p0517a01║述曰：世之斷斷於名者，又烏知名之無與於存亡乎？自世人以名為教，為教之實
TX21n0013_p0517a02║乃反為名所瞀。名在人而不在我，實在我而不在人，反求諸其身而無不得者，求於實
TX21n0013_p0517a03║故也。然則吾曹之為佛教前途慮者，其勿以世相之盛衰隆替為喜戚，而審佛教之自身
TX21n0013_p0517a04║、佛學之實際為何如焉可耳。
TX21n0013_p0517a05║網羅重重，與虛空而無極；初當衝決利祿之網羅，次衝決俗學若考據、若詞
TX21n0013_p0517a06║章之網羅，次衝決全球群學之網羅，次衝決君主之網羅，次衝決倫常之網羅，次
TX21n0013_p0517a07║衝決天之網羅，終將衝決佛法之網羅。然其能衝決，亦自無網羅，真無網羅，乃
TX21n0013_p0517a08║可言衝決，故衝決網羅者，即是未嘗衝決網羅。
TX21n0013_p0517a09║述曰：盡虛空是一大光明藏，盡法界是一圓覺性海，本無網羅，本無網羅為障礙
TX21n0013_p0517a10║，夫何衝決之有！唯眾生如蠶作繭，自纏自縛，乃有此如幻如夢之網羅。界劃太虛，
TX21n0013_p0517a11║重重無極。衝決網羅者，即是未嘗衝決網羅，可與金剛經滅度一切眾生而實無一眾生
TX21n0013_p0517a12║得滅度者參看。嗚呼！此可見瀏陽造學之深，非獵教語為口頭禪者比矣。
TX21n0013_p0518a01║自唐、宋以後，咕嗶小儒，徇其一孔之論以謗佛毀法，固不足道；而震旦末
TX21n0013_p0518a02║法流行，數百年來，宗門之人耽樂小乘，隨斷常見，龍象之才罕有聞者。以為佛
TX21n0013_p0518a03║法者清凈而已，寂滅而已，豈知大乘之法，悲智雙修，與孔子仁且智之義，如兩
TX21n0013_p0518a04║爪相印！惟智也，故知即世間即出世間，無所謂淨土；即人即我，無所謂眾生。
TX21n0013_p0518a05║世界之外無凈土，眾生之外無我，故唯有舍身以救眾生。佛說：「我不入地獄，
TX21n0013_p0518a06║誰入地獄」！孔子曰：「吾非斯人之徒與而誰與？天下有道，丘不與易」。故即
TX21n0013_p0518a07║智即仁焉。
TX21n0013_p0518a08║述曰：維摩經云：「不離五欲而出三界」；又云：「佛道當於眾生心行中求」；
TX21n0013_p0518a09║又云：「隨其心淨則佛土淨」。彼一味清淨而已，寂滅而已者，又烏知佳卉出於糞壤
TX21n0013_p0518a10║，蓮花生於淤泥哉？昔維摩與文殊說大乘不思議法，迦葉等五百弟子聞之，皆涕淚悲
TX21n0013_p0518a11║號，以謂我等何不幸而竟絕分於如是大法。今之學習宗乘，而墮於斷常坑塹者，覽此
TX21n0013_p0518a12║不知亦有如迦葉等之涕泣悲號者否？如其有之，吾竊慰之。如其無之，吾益悲之！
TX21n0013_p0519a01║既無凈土矣，既無我矣，則無所希戀，無所罣礙，無所恐怖。夫凈土與我且
TX21n0013_p0519a02║不愛矣，復何有利、衰、毀、譽、稱、譏、苦、樂之以足動心乎！故孔子言不憂
TX21n0013_p0519a03║不恐不懼，佛言大無畏；蓋即仁即智即勇焉。通乎此者，則遊行自在，可以出生
TX21n0013_p0519a04║，可以入死，可以仁，可以救眾生。
TX21n0013_p0519a05║述曰：眾生之所以不能解脫於生死忻厭者，我愛與法愛累之也。有我，我愛也；
TX21n0013_p0519a06║有凈土，法愛也。小乘人之恐怖生死，希戀涅槃，亦我愛與法愛為之也。唯大乘之士
TX21n0013_p0519a07║，了知凈土唯世界，我唯眾生，眾生唯識，世界唯心，心識如夢幻，彌滿清凈，唯一
TX21n0013_p0519a08║大圓覺性，不容停留一法，亦未嘗停留一法，而凈土共地獄平等，我共萬物平等，始
TX21n0013_p0519a09║無所用其愛憎，得大自在，得大無畏。（見佛教月報笫三期）