TX21n0013_p0643a01║致私篇
TX21n0013_p0643a02║——二年春作——
TX21n0013_p0643a03║天下亦私而已矣，無所謂公也。陸子曰：宇宙內事，皆己分內事。夫宇宙內事，
TX21n0013_p0643a04║既皆屬己分內事，則宇宙之外，設更有事亦己分內事耳。信如是，則盡法界、虛空界
TX21n0013_p0643a05║，盡未來際，固莫非己分內事也。盡法界虛空界盡未來際之事，既莫非己分內事，則
TX21n0013_p0643a06║可知除己分內事更無一事之可述也。然則人之任事，無論至於何地，所任之事，要皆
TX21n0013_p0643a07║己分內事耳，為己分內事，非私而何？夫天下無往非己分內事，即天下無往非私，故
TX21n0013_p0643a08║曰：天下亦私而已，無所謂公也。雖然、天下之攘攘擾擾，競權爭利，演種種之慘劇
TX21n0013_p0643a09║怪劇，以致社會不能安寧者，皆由於有私耳，仁人君子，冀消弭種種之慘劇怪劇，以
TX21n0013_p0643a10║維持社會之安寧，方使人背私就公不暇，顧吾乃一筆抹煞之曰：天下亦私而已矣！無
TX21n0013_p0643a11║所謂公也；甯不益長私競之氣燄乎？雖然、我之所謂私，非背公之謂，亦非大小遞進
TX21n0013_p0644a01║如吾友某君之所云者。蓋以凡時閒、空間，形上、形下，萬事萬物，萬法萬理，莫非
TX21n0013_p0644a02║己分內者，莫非我之私有者，除我之私有者外，更無一事、一物、一法、一理，乃至
TX21n0013_p0644a03║如微塵許，如芥子許。唯我之私如是故絕待，唯物之私亦然故圓融；絕待故，唯私無
TX21n0013_p0644a04║公，圓融故，私亦不存；此人生觀、世界觀一致之極詣也。
TX21n0013_p0644a05║或曰：萬物顯然萬物，我顯然我，初未見我為萬物有，萬物為我有也；萬事萬物
TX21n0013_p0644a06║，萬法萬理，莫非我之私有者，亦一空言耳！證之實際，未識其當也。嗚呼！是蓋泥
TX21n0013_p0644a07║於妄執之我見而不知夫有真我故也！請言真我。
TX21n0013_p0644a08║真我者、真我耳，非思量擬議之所及，又豈言辭所能喻哉？無已，姑以妄執之我
TX21n0013_p0644a09║見反顯之。譬畫月者，轉而畫雲，雲相擁處，一輪皎然而現，月之真相，以雲形之而
TX21n0013_p0644a10║盡見，是亦天下之一巧也；竊取斯義，用妄我反顯真我。今試問所謂萬物顯然萬物，
TX21n0013_p0644a11║我顯然我，果以何者為我，而曰我顯然我耶？手足耶？頭顱耶？腰肢耶？心胸耶？眼
TX21n0013_p0644a12║耳鼻舌耶？臟肺肝腦耶？彼是則此非，此是則彼非，其均是耶？抑均非耶？藉曰：均
TX21n0013_p0645a01║是也，則父母未生之前，固未嘗有是也；死亡消滅之後，亦未嘗有是也。而此處數十
TX21n0013_p0645a02║年間，忽而孩提，忽而兒童，忽而壯大，忽而衰老，忽而疾病，忽而健康，陳陳相蛻
TX21n0013_p0645a03║，新新不已，抽足即逝，交臂即非，如是其又誰為我耶？藉曰：均非也，而別有知覺
TX21n0013_p0645a04║靈魂為之我也。則赤子初生，僅知啼耳，嗣後知覺漸開，要皆感境而生，非必本具也
TX21n0013_p0645a05║。即知識之出生及存存之點，亦不易知：在心、在腦皆武斷之言耳，況人之思想意識
TX21n0013_p0645a06║至無定者也！方思未來，忽憶過去，方念天上，忽慮人間，以至方悲、忽歡，方怒、
TX21n0013_p0645a07║忽喜，方恨、忽愛，方憂、忽樂，凡是其又將以何者為我耶？藉曰：此皆對境而生之
TX21n0013_p0645a08║情狀，胥非我也。是則除夫形骸知覺，所謂我者，固何在耶？此可見所謂我顯然我，
TX21n0013_p0645a09║物顯然物，物對物而云我，非真有一我在也；離去對待之物，我本無我，我既本無，
TX21n0013_p0645a10║又誰與萬物顯然對待哉？由我之本無以推萬物，則可知萬物亦本無也。物我雙忘，而
TX21n0013_p0645a11║後即物即我，非物非我之真我，乃恍然見之。
TX21n0013_p0645a12║真我乎！真我乎！歷萬劫而常然；虀萬物而彌純，包藏無量天地而不為富，出生
TX21n0013_p0646a01║無窮種類而不為巧，聲聲色色而未始聲聲色色，毀毀成成而未始毀毀成成，橫極十方
TX21n0013_p0646a02║無限無限，豎窮三際無盡無盡，其大無膚，其小無腹，窈冥恍惚，晶瑩炳靈，無有乎
TX21n0013_p0646a03║弗具，無有乎或變，塵塵然，物物然，萬有之元宗，自在之真宰也。一旦得之，則天
TX21n0013_p0646a04║人同根，物我一本之理，朗若列眉，尚何疑耶？我之為我，如是其廣大悠久，地球之
TX21n0013_p0646a05║生成壞滅於真我之中者，不啻微塵之起落於太空，其為物固甚小，其為時固甚暫也，
TX21n0013_p0646a06║固不必有驚於世界大同之說也。抑人之以地球大者，因人小耳！他世界有偉大眾生，
TX21n0013_p0646a07║其身量較地球大什百倍者，彼之視地球，曾不翅拳大一土塊而已；又人之以拳大之土
TX21n0013_p0646a08║塊為小者，因人大耳。設以微生之類，處此拳大之土塊，應不異人之處於地球也。地
TX21n0013_p0646a09║球固大乎哉？土塊固小乎哉？亦人之自生區別焉耳。唯真我無對待，故無比較無大小
TX21n0013_p0646a10║。無比較無大小者，又生比較者、大小者之所能乎？天台宗所謂一念三千，華嚴宗所
TX21n0013_p0646a11║謂法界唯心所造，為庶幾耳！信如是，則某君所云佛能言愛，能言無，不能言有者，
TX21n0013_p0646a12║誤矣！以愚意斷之，竟是某君能知佛之偏，不能知佛之全，能知佛之一二，不能知佛
TX21n0013_p0647a01║之三耳。真空不空，妙有非有；所謂空者，又何不可謂之有？所謂有者，又何不可謂
TX21n0013_p0647a02║之空哉？要言之，一即三，三即一。能言無者，果未有能言愛、言有者；能言愛、言
TX21n0013_p0647a03║有者，亦若是則已矣。所謂隨拈一物，莫非即假、即空、即中者是也。明乎此，則可
TX21n0013_p0647a04║知物物皆私。物物之私，莫不豎橫窮遍，有能充此私之量者，雖天地不足為也。王陽
TX21n0013_p0647a05║明好致良知，余則換言致私。是同是別，且質之具眼者，余不復畫蛇添足，再為之論
TX21n0013_p0647a06║斷。（見佛教月報第一期）