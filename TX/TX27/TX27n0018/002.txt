TX27n0018_pb006a01║佛誕紀念會演說
TX27n0018_pb006a02║——二年四月為清海講演作——
TX27n0018_pb006a03║「佛身充滿于虛空，而恆處此菩提座」，佛果有生滅乎哉？「如來者，無所從來
TX27n0018_pb006a04║，亦無所去」，佛果有去來乎哉？眾生有生滅去來之情，斯佛現生滅去來之跡；眾生
TX27n0018_pb006a05║之情盡，如來之跡亡；淨法界身，固未嘗有出沒也。然佛既循眾生之機，示生滅之跡
TX27n0018_pb006a06║，吾亦安能遽破人類之執見，而衡於般若之真理哉！
TX27n0018_pb006a07║顧幻娑婆世界中，幻閻浮提之幻眾生，以幻演幻，幻幻不同，而今古俗殊，東西
TX27n0018_pb006a08║時異，於世尊誕生示滅之跡，遂傳說紛歧，莫衷一是。或謂佛生於此方夏桀時，商末
TX27n0018_pb006a09║武乙時，西周昭王時、穆王時，東周平王時、桓王時、莊王時，二十九主貞定王亮時
TX27n0018_pb006a10║。佛滅或以穆王壬申，敬王庚申；西藏則以靈王乙卯；錫蘭則以景王丁已。甚至有謂
TX27n0018_pb006a11║佛生於漢文帝時者，上下相差之數，不下千載；各信其說，共有七十餘家之多，可謂
TX27n0018_pb007a01║極支離奇幻之大觀也。由是觀之，可見眾生迷昧之情，無所不至。天地人物，無非幻
TX27n0018_pb007a02║之表示，歷數文言，無非幻之現象，益可曉然也。但由於異方殊俗，歷學未能統一；
TX27n0018_pb007a03║洪荒草昧，史學未能完善，亦一大原因也。然茍無一定之說，不足以起人之信仰。宗
TX27n0018_pb007a04║教以得人信仰為妙用，於前諸說孰是孰非，將烏乎定之？是誠一最有研究價值之問題
TX27n0018_pb007a05║也。
TX27n0018_pb007a06║雖然、佛既以循眾生之情，示現生滅之跡，今亦惟循眾生之情，以人類最多數所
TX27n0018_pb007a07║信仰之說而定之耳。佛教之流行，以中國為最完全。法琳法師既嘗攷定周昭甲寅誕生
TX27n0018_pb007a08║，周穆壬申示滅；今復依琳師推定者，開佛誕二千九百四十年紀念會於中華民國首善
TX27n0018_pb007a09║之區，大多數人亦已奉之無異說，則佛誕之紀年，不定於是而又將誰定哉？但古今歷
TX27n0018_pb007a10║數，沿革實多，震旦建正，三代有異，而西竺則以寅月十六為歲首，寅月十五為歲終
TX27n0018_pb007a11║，欲斷定佛生於何月何日，蓋亦未易措辭也。唯民間既以四月八日為佛誕節，已成不
TX27n0018_pb007a12║可轉移之俗尚，則非四月八日是定又復誰定哉？顧茲者民國成立，改用陽曆，至陰曆
TX27n0018_pb008a01║四月八日，陽曆已五月二十日也，何適何從，將誰是決？須知民國之所以改用陽曆者
TX27n0018_pb008a02║，乃迫於世界而不得不然者也。中華民國既迫於世界之趨勢而不得不然，則佛教亦處
TX27n0018_pb008a03║此趨勢之中而有不得不然者，特陽曆改用伊始，民間未能普及。竊謂自今年以往，當
TX27n0018_pb008a04║遵用陽曆四月八日為佛誕日；而鄉曲僻壤未能遍知者，不妨循用陰曆。庶於世界之趨
TX27n0018_pb008a05║勢，國民之風尚，兩得允當。此徵之日本，有前事之可鑒者也。
TX27n0018_pb008a06║嗚呼！吾今為斯說，吾知自是其是食古而不化者，必將以吾說為大不韙；然余亦
TX27n0018_pb008a07║無暇與之辯也。當更進其論曰：佛既應機示跡，眾生之機感無常，佛之示跡亦復不一
TX27n0018_pb008a08║。故釋迦實成佛於無量無數劫前，仍不礙於三阿僧祇中，現比丘身、現居士身、現農
TX27n0018_pb008a09║工身、現帝皇身、現六欲天身、現四禪天身、現聲聞身、現菩薩身，乃至現龍神修羅
TX27n0018_pb008a10║身、外道梵志身、羽毛鱗甲身、餓鬼地獄身、及夫現丈六金身，現千丈盧舍那身；或
TX27n0018_pb008a11║示壽千劫萬劫，或住壽剎那一念。法華云：「三千大千世界，無芥子許不是釋迦捨身
TX27n0018_pb008a12║命處」；即可知三千大千世界，無處不是釋迦示生處；即可知自有三千大千世界以來
TX27n0018_pb009a01║，無年無月無日無時不是釋迦降誕示滅之期，又安知今日之人類中，無釋迦示現乎？
TX27n0018_pb009a02║又安知今日之畜類中，無釋迦之示現乎？夫釋迦固常作是好夢，而年年月月日日時時
TX27n0018_pb009a03║刻刻念念剎那剎那降生、出家、成道、轉法輪、入涅槃也。吾人果欲紀念之乎？則亦
TX27n0018_pb009a04║必日日時時刻刻念念紀念之乃可。吾人果能刻刻念念為佛誕紀念，則吾人方且念念皆
TX27n0018_pb009a05║佛，念念即佛。佛身充滿於虛空，佛身亦充滿於吾人念念也。佛身充滿於吾人念念間
TX27n0018_pb009a06║，吾人之念念亦充滿於佛身。念念乎，佛身乎，吾人乎，心佛眾生，三無差別，盡法
TX27n0018_pb009a07║界皆成一大光明藏，於是乎吾中華民國二年佛誕二千九百四十年四月八日。燦爛莊嚴
TX27n0018_pb009a08║之紀念大會，斯真成其為佛誕紀念會矣！（見佛教月報第二期）