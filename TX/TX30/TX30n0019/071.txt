TX30n0019_p0825a01║重纂保國寺志序
TX30n0019_p0825a02║保國寺志，刻於嘉慶十年，住持敏庵禪師所纂。寺在慈谿縣東驃騎山之麓，而靈
TX30n0019_p0825a03║山、馬鞍山、象鼻峰、獅子岩，則皆驃騎山之屬也。以漢驃騎將軍張意父子隱居此山
TX30n0019_p0825a04║，乃以之得名。今之寺址，蓋其故宅。唐會昌以前，無可稽考，僅知其原名靈山寺耳
TX30n0019_p0825a05║。而保國寺之得名，昉於唐僖宗之敕賜，然由可恭尊者弘化長安，感動人天之所致，
TX30n0019_p0825a06║故奉尊者為始祖焉。宋時有德賢尊者，為寺中興之祖，造大雄殿，特具工巧，迄今歷
TX30n0019_p0825a07║九百餘載，巋然為中國古建築之僅存物，殊堪寶也。尊者為法智大師入室之高足，故
TX30n0019_p0825a08║從是遂屬天台之法系。然至明季豫庵禪師後，始有源流可尋。師庵則弟齋，師齋則弟
TX30n0019_p0825a09║庵，師弟齋庵迭稱。以至於今住持一齋禪師，乃鎚岩拓基，宏建精宇，全寺煥然，又
TX30n0019_p0825a10║入一新時代，而寺志因以重纂焉。先是、邑人錢君三照，以保國寺古跡入詠唱，海內
TX30n0019_p0825a11║緇素和之，既裒然成集；住持復參校原志，蒐討佚聞，為書都十一卷：曰山水，曰建
TX30n0019_p0826a01║置，曰古跡，曰遺珍，曰先覺，曰法語，曰碑碣，曰藝文一，曰藝文二，曰轄院，曰
TX30n0019_p0826a02║附卷。附卷載寺先德枕善、梅苑逸詩。益以卷首之山寺全圖及序文、凡例等，燦然畢
TX30n0019_p0826a03║備，其用心可謂勤已！民國十四年冬，余寓寺經月。放覽其山林之美，輒為之流連不
TX30n0019_p0826a04║忍去。茲以逭暑重來，住持出新志屬為序之。按閱一過，乃述吾心之感想者為告焉：
TX30n0019_p0826a05║昔張驃騎之隱山也，藉釋曇噩驃騎山賦而傳。曇噩雖莫詳所自，玩其賦筆，無疑
TX30n0019_p0826a06║為魏晉間人，其殆即靈山寺刱設之人歟！由此可恭雖為保國寺得名之始，而更當遠奉
TX30n0019_p0826a07║曇噩為開山之祖，此一義也。天台之教源於觀，明季來天台家末裔，大抵修易行道，
TX30n0019_p0826a08║求生極樂，去觀而談教，已不無買櫝還珠遺憾。今保國猶承德賢法統，宜闢觀堂，專
TX30n0019_p0826a09║修習一心、次第、體空、析空之觀，以濬天台教源，庶無負林壑幽靜院舍精妙之勝地
TX30n0019_p0826a10║，此又一義也。比因世變繁劇，每詬佛寺為迷信，斥僧徒以分利。蓋由寺僧囿於故習
TX30n0019_p0826a11║，無適應時勢之設施，化導人心，致令有國民常識者，漸失信仰，而數現毀奪之舉。
TX30n0019_p0826a12║雖猶藉往日遺化，暫勉支持，若無以改絃更張，使僧寺成為地方民眾之佛教教化機關
TX30n0019_p0827a01║，則如植物不根於地，終難免日即枯萎。故寺僧應從事社會教育，民生救濟，以移轉
TX30n0019_p0827a02║人民之觀感，斯固菩薩四攝之行，尤契佛心者。逮乎民情肸嚮，僧寺斯自趣安榮。保
TX30n0019_p0827a03║國寺之農村環境，向稱淳樸，能及今以圖之，尚不為遲也。綜茲三義，曰崇始，曰修
TX30n0019_p0827a04║本，曰弘護。崇始不難，而弘護亦具端緒，惟修本必得其人乃可。今住持之徒曰慎庵
TX30n0019_p0827a05║，慎庵之徒曰性齋，資之博諮賢碩，深究觀旨。他日學成以歸，重耀天台之法燈，庶
TX30n0019_p0827a06║乎其有望歟！庶乎其有望歟！則重纂寺志之功為不虛矣！民國十九年七月，釋太虛序
TX30n0019_p0827a07║於古靈山舍。（見海刊十一卷七期）