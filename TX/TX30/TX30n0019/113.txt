TX30n0019_p0920a01║般若波羅密多心經述記序
TX30n0019_p0920a02║本性不生滅，自心生滅。所謂本性，真實心是；所謂生滅，虛妄心是。釋迦文佛
TX30n0019_p0920a03║二十二年說般若，開之為七百餘卷，括之只二百餘字，而實不說一字；以本性無生，
TX30n0019_p0920a04║無說可說也。或者判般若為空宗，夫諸法空相真空不空者，說為頑空斷空不得，故曰
TX30n0019_p0920a05║：真實不虛。我師太虛，當代之龍象也！夏正庚申秋，於武昌講楞嚴。既竟，再講心
TX30n0019_p0920a06║經於夏口，一時環錫聽者數百人。圓音一演，四眾嘆未曾有！一如居士，以最明了之
TX30n0019_p0920a07║文，述非有非空之真相，釐然悉當於心，殆所謂相得益彰者歟？依此參究，可悟退之
TX30n0019_p0920a08║原人之非，並可悟原道、原性之非。依此受持，可證常樂我淨究竟彼岸，何必三藏十
TX30n0019_p0920a09║二部，何必般若七百餘卷！佛遠乎哉？人自不發心耳！余披讀者再，懽喜無量，合十
TX30n0019_p0920a10║書此，以告世之樂誦是經者。佛生二千九百四十八年仲春月，慧音居士陳康。