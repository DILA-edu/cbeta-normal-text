TX30n0019_p0991a01║潮音草舍詩存序
TX30n0019_p0991a02║余喜讀方外詩，取其平澹自然，不事雕琢，而信手拈來，都成妙語，能使讀者易
TX30n0019_p0991a03║契禪理也。太虛吾師博通三藏，徹悟二空，融會古今中外之學說，適應時代機宜，宣
TX30n0019_p0991a04║鬯佛法真理，為今佛學界之泰斗，固不以詩鳴者也。惟早歲親近八指頭陀與陸鎮亭、
TX30n0019_p0991a05║易哭庵、梁節庵、陳散原、陳石遺、馮君木、陳天嬰諸詩人遊，曾刻行昧盦詩錄。比
TX30n0019_p0991a06║二十年，則專力於教理之闡揚，僧徒之作育，過化存神，其足跡遍國內外名山大川，
TX30n0019_p0991a07║遐及歐美，而短句長歌，往往於舟舷車軾發之；或通都，或僻壤，或林泉，或瀛嶠，
TX30n0019_p0991a08║皆抒寫其所至止之真情實景。嘗曰：吾之詩，蓋聊以誌遊耳，故不復綴輯。余從散見
TX30n0019_p0991a09║於海潮音者讀之，每覺精義洋溢，奇氣磅礡，輒為之低詠高吟而不能自已。昔海潮音
TX30n0019_p0991a10║十五週，余既於武昌世界佛學苑建潮音草舍，為師紀念，即從事蒐集師之詩偈，漸已
TX30n0019_p0991a11║褎然成卷。今臘月，值師五十初度，謀刊布之以為師壽。師亦以可助其生平數十年之
TX30n0019_p0992a01║回憶，不我固拒。復因此集十之六五皆鈔自海潮音，乃命名曰潮音草舍詩存云。中華
TX30n0019_p0992a02║民國二十七年雙十節後，李基鴻序於渝州客次。