TX31n0019_p1036a01║覺社叢書出版之宣言
TX31n0019_p1036a02║人間何世？非亞、美、歐洲諸強國，皆已捲入戰禍，各出其全力以苦相抵抗之世
TX31n0019_p1036a03║乎？民國何日？非南北爭鬥，北與北爭，南與南鬥，愈爭愈狹，愈鬥愈烈，惟一派團
TX31n0019_p1036a04║體為旗幟，惟個人權利為標準之日乎？鐵彈紛射，火燄橫飛，赤血成海，白骨參天；
TX31n0019_p1036a05║加之以水旱之災，疫癘之祲，所餘鋒鏑疾苦之殘生，農泣於野，商困於廛，士無立達
TX31n0019_p1036a06║之圖，工隳精勤之業。哀哀四民，芸芸億醜，遂相率而流入乎苟生偷活，窮濫無恥之
TX31n0019_p1036a07║途；不然則醇酒婦人，嬉笑怒罵，聊以卒歲，聊以紓死；又不然則遠遊肥遁，海蹈山
TX31n0019_p1036a08║埋，廣朱穆絕交之篇，著稽康養生之論；又不然則疑神見鬼，惑己迷人，妖祥雜興，
TX31n0019_p1036a09║怪異紛乘。持世者阿修羅，生存者地獄、餓鬼、畜生，其高者則棄人厭世而獨進乎天
TX31n0019_p1036a10║。嗟嗟！人道幾希乎息矣！吾儕何心？乃獨皈三寶尊，發四誓願，以自覺、覺他、覺
TX31n0019_p1036a11║行圓滿之道倡乎？蓋將以示如來藏清人心之源，宏菩薩乘正人道之本也。
TX31n0019_p1037a01║自歐洲物種進化之學昌，物質文明之功盛，胥失定性安心之本真，盡成將形逐影
TX31n0019_p1037a02║之狂走。惟務嚴地球，而反棄任持受用及貪求愛著此地球嚴飾之主體，果為誰奮勇而
TX31n0019_p1037a03║為此乎？將以為未來之人類而為此耶？則未來之人類，一代一代相續而從事君等之
TX31n0019_p1037a04║所為，亦一代一代相續失其本真成其狂走而已。將以供養造物之天神耶？無論造物之
TX31n0019_p1037a05║神即眾生之心，求之物界，但有空名；抑造物主者，自有其造物主之全知全能，君
TX31n0019_p1037a06║等空自勤勞，彼造物主者果不屑受此供養也。世人顛倒之情，言之可憫，思之可笑！
TX31n0019_p1037a07║然當此事變繁劇思潮複雜之世，徵之西洋耶、回遺言，理乖趣謬，既不足應人智之要
TX31n0019_p1037a08║求，軌範人事；徵之東洋李、孔諸論，亦無力制裁攝持乎人類之心行矣！於是互偏標
TX31n0019_p1037a09║榜，競從宗尚，挺荊榛於大道，寶瓦礫為奇珍。輓近更由物質文明之反動，見異思遷
TX31n0019_p1037a10║，出水入火，播弄精魂，繁興鬼怪，要皆未改轉其顛倒迷妄之想也。烏乎！菩提所緣
TX31n0019_p1037a11║，緣苦眾生，諸佛菩薩，悲願同切，惟宏佛法，能順佛心。非一推我佛無上正等正覺
TX31n0019_p1037a12║之教、平等流入大地人類之心中，轉大法輪，咸令自覺，立人之極，建佛之因，則人
TX31n0019_p1038a01║間世既胥化為修羅、畜生、餓鬼、地獄之界，人道不存，佛法亦無從進修矣！雖然、
TX31n0019_p1038a02║令人感此劫濁、見濁、眾生濁、煩惱濁、命濁之苦果，蓋由一切殺、盜、淫、妄邪非
TX31n0019_p1038a03║之惡業所招，惡業由癡、愛、瞋、慢之惑情而起，惑情繫屬乎心；心真覺性，妙寂圓
TX31n0019_p1038a04║明，佛法纔聞，靈光頓耀，則心空惑解，業銷苦亡，亦彈指間耳！故未可自卑而退屈
TX31n0019_p1038a05║也。且今人感受此有生之劇苦，現觀乎無常之亂象，父母妻孥不能相顧，則家族不足
TX31n0019_p1038a06║為真歸依處；師友徒黨不能相信，則社會不足為真歸依處；君臣官民不能相恤，則國
TX31n0019_p1038a07║群不足為真歸依處；自他國種不能相安，則人世不足為真歸依處；物我天人不能相得
TX31n0019_p1038a08║，則天神不足為真歸依處。雖徜徉岐路，躅躑迷途，神物交戰，蠢靈遝呈，纔興即滅
TX31n0019_p1038a09║，無得久留，終當反求之身，反求之心，反求之輪迴轉化之業果，反求之常樂我淨之
TX31n0019_p1038a10║法性，不三寶尊之是依將誰歸依乎？由是觀之，斯人斯世，不惟諸佛菩薩悲願外熏之
TX31n0019_p1038a11║緣甚厚，即各人覺性善根內熏之緣亦甚強也。乘是機緣，建斯覺社，固將宏綱異道，
TX31n0019_p1038a12║普悟群情，非以徒厭世間獨求解脫也。故本社當修自覺行以回向真如，修覺他行以回
TX31n0019_p1039a01║向法界一切眾生。總之、則回向覺行圓滿之佛果，而悟般若之十喻，持梵網之十戒，
TX31n0019_p1039a02║行寶積之十度，圓華嚴之十身也。至覺他利人之行，則當遵從釋尊法施方便之儀式，
TX31n0019_p1039a03║有以緣覺乘、聲聞乘得度者，則修緣覺乘、聲聞乘而為說法；有以天乘、人乘得度者
TX31n0019_p1039a04║，則修天乘、人乘而為說法。除斷執則說續有情；除人執則說惟諸法；除法執則說唯
TX31n0019_p1039a05║一心；乃至業障深重雖人乘正法亦不能信行者，亦為減輕其罪惡，使應墮餓鬼者轉畜
TX31n0019_p1039a06║生，應墮地獄者轉鬼、畜；藉令三途業成，不復能免，亦施佛乘真法，令遙種善根，
TX31n0019_p1039a07║得為超生人天、悟修佛法之遠因。故能空萬法而無住，體萬法而不遺也。
TX31n0019_p1039a08║惟是登高自卑，行遐自邇，婆心雖切，道力未充，故先從每季出覺社叢書一冊，
TX31n0019_p1039a09║以為傳布佛教之先聲，兼為宇內研究佛學者之商榷機關也。然茫茫人海之中，定多先
TX31n0019_p1039a10║覺古佛、大心凡夫，同抱宏願，力逾百倍，能惠然我好，攜手以共行此自覺、覺他、
TX31n0019_p1039a11║覺行圓滿之道者，不勝馨香頂禮以祝之，歡欣鼓舞以迎之！（見覺社叢書第一期）