TX31n0019_p1077a01║佛學院二千九百五十年聖誕紀念大會緣起
TX31n0019_p1077a02║蓋聞鷲峰垂跡，本應化以無方；鹿苑度生，迺隨機而設教。四十九年之妙旨，金
TX31n0019_p1077a03║口何宣？百千億劫之密嚴，鐵案有據。梵典馱來白馬，中華之聲望猶隆；契經傳去碧
TX31n0019_p1077a04║流，歐美之宏法有待。凜予小子，任重難肩；惕彼教徒，執深孰化！唯心、唯物，悉
TX31n0019_p1077a05║學人之網見；念佛念法，當僧侶之棒頭。粲舌蓮以無礙，禿羽翰兮彌堅。不翼而飛，
TX31n0019_p1077a06║法輪之機緘已轉；有情共仰，聖誕之慶祝宜虔！粵維文佛成正覺於塵點劫前，言念眾
TX31n0019_p1077a07║生示化身於娑婆國裏，劣兒馴伏，煞費心機；慈父振威，好肅綱紀，皇宮出世，洵上
TX31n0019_p1077a08║天下地之獨尊！祗樹宏經，實往古來今之勝舉！所惜正教早沉，鹿牛淪劫以莫挽；魔道
TX31n0019_p1077a09║漸熾，龍象出沒而無常。值此良辰，念鴻恩之當報；丁茲佳景，悟大事之宜修。爰約
TX31n0019_p1077a10║同人，發起勝會，乘休假之清閑，足籌備而布置。一春過去，轉眼芳蹟全非；長夏再
TX31n0019_p1077a11║來，彈指好書重整。鑽教乘於故紙，孰鳴無絃之琴！述悲語於新編，誰解有生之繫？
TX31n0019_p1078a01║但期囊出青蚨，放魚龍以入海；篋傳紫貝，引民族而知歸！金蓮湧處，遍滿三天；獄
TX31n0019_p1078a02║火息時，齊證十地。半飯供佛，王輪之報應何速？一果施僧，仙齡之感應無已。共效
TX31n0019_p1078a03║綿薄，悉竭藎忱，贊此盛事，宣彼法音。洞庭芳草，遙祝乎靈山；閻浮苦海，齊臻夫
TX31n0019_p1078a04║壽域。是為啟。（見海刊四卷三期）