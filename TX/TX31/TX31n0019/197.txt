TX31n0019_p1149a01║玉泉祖印宗法師塔銘並序
TX31n0019_p1149a02║師諱定宗，字祖印，家世漢陽李姓，父諱興鐶，母張氏，生於咸豐壬子七月十七
TX31n0019_p1149a03║日午時。幼沉靜，讀書甚穎悟。年十七，以祖父母去世輟學，泛覽偶及佛典，潸有超世
TX31n0019_p1149a04║志。十九歲，西遯尋師巴蜀，感觀音夢示，入玉泉山，得度於圓通閣無煩鼎公。旋具
TX31n0019_p1149a05║戒於仙居寺清凡瑾公，往來玉泉、鹿苑、仙居者三載。遂出山，歷參章華朗明、金山
TX31n0019_p1149a06║混融、大定、聖心、寶悟、天甯青光諸宗匠，每有啟發。已而學教於敏曦廣是法師，
TX31n0019_p1149a07║聽敏師講法華至：開示悟入佛之知見，廓爾大徹，呈偈云：「佛之知見本成現，無奈當人
TX31n0019_p1149a08║不自薦！瞥爾回光契妙明，原來不隔一條線」。於是宗說融通，無復留礙。嘗與清遠
TX31n0019_p1149a09║、松濤、冤禪、澫香、法船、道端、懷本、亮月、咸達、本茂、永森、用荷、炳瑾、
TX31n0019_p1149a10║瑞芳諸德為友，而寄公尤稱莫逆。有詩贈師云：「百花叢裏一逢君，杖履飄飄迥出群
TX31n0019_p1149a11║，不改山中真面目，衲衣猶補嶺頭雲」。可想見其風度之凝遠也。三十歲回玉泉，無
TX31n0019_p1150a01║何，受心印于香山老人。如是十有年，宏禪教律淨於荊、宜間。四十二歲，住持玉泉
TX31n0019_p1150a02║常住，三載談經，九翻授戒，種種吉祥殊勝，難以枚舉！己亥重作南遊，遍訪贛、皖
TX31n0019_p1150a03║、江、浙諸勝，頻年講經於南京毗盧、漢口圓照、四明天童及荊、宜諸寺，廣作佛事
TX31n0019_p1150a04║，周濟群品，則巋然已年滿花甲矣。由是息影山中，雖法施無倦，而不出漢、宜之間
TX31n0019_p1150a05║。至七十一歲，於玉泉書偈而寂。偈一：「虛生浪死幾千秋，祗為當初不肯修，今日
TX31n0019_p1150a06║回光歸去也，蓮台上品樂優遊」。二：「浪跡婆娑不計秋，誰人肯把己躬修？一朝頓
TX31n0019_p1150a07║悟娘生面，此界他方任我遊」。三：「來亦無所礙，去亦無所礙，脫下臭皮囊，真得
TX31n0019_p1150a08║大自在」！師戒行精嚴，禪心澄澈，教理圓明，聞熏聞思，耄而彌篤，臨寂猶使人朗
TX31n0019_p1150a09║唱大藏經題。嘗論往生淨土，不專藉持名，若戒定慧具足，隨願可生。今按師偈言，
TX31n0019_p1150a10║不信而有徵乎！其後裔佛慈和尚，塔法師全身於玉泉，請予序而銘之。銘曰：
TX31n0019_p1150a11║十九出家三十成道說法四十一年普潤二木三草乘鷲山之夙願其智
TX31n0019_p1150a12║者之再來縱玉泉之可竭必斯塔之無頹。（見海刊四卷五期）