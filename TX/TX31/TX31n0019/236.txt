TX31n0019_p1241a01║幻住室隨筆（十六則）
TX31n0019_p1241a02║一
TX31n0019_p1241a03║或閱弘明集，至南朝宋文帝與侍中何尚之，讚揚佛教之美，極盡玄致。時吏部郎
TX31n0019_p1241a04║羊弘保亦適在座，進曰：「此談蓋天人之際，豈臣所宜預！竊恐秦、楚論強兵之術，
TX31n0019_p1241a05║孫、吳進吞併之計，將無取於此耶」？帝曰：「此非戰國之具，良如卿言」。尚之曰
TX31n0019_p1241a06║：「夫禮隱逸則戰士怠，貴仁德則兵氣衰，若以孫、吳為志，苟在吞併，亦無取堯、
TX31n0019_p1241a07║舜之道，豈惟佛教而已」。帝悅曰：「佛門有卿，亦猶孔子之有季路，所謂惡言不入
TX31n0019_p1241a08║於耳」云云。
TX31n0019_p1241a09║語余曰：夫術無專尚，合時者善，處今國競之世，誰不右孫吳強兵之術，左堯舜
TX31n0019_p1241a10║仁義之談哉？信如斯說，則佛教殆將不容於今之世乎？余曰：唯唯！否否！不然！詳
TX31n0019_p1241a11║佛之設教，雖毗重仁慈。而亦不廢勇猛，故滅惡務盡，如鷹鸇之逐燕雀，有魔必降，喻
TX31n0019_p1242a01║獅象之伏群獸，其顯於用者。可略見矣！抑強兵非嗜殺貪功之謂，乃除暴克敵以安國
TX31n0019_p1242a02║衛民者也。故仁慈實為強兵之元素，不仁之師，非暴則虐，雖暫強而敗彌速，飄風不
TX31n0019_p1242a03║終朝，斯之謂也。苟慈且仁，則視國猶身，視民如己，身首有虞，手足自捍，是所以
TX31n0019_p1242a04║中庸言智勇而必首之以仁，佛稱大雄而必本之以慈也。若抱定暴虐主義，以貪功嗜殺
TX31n0019_p1242a05║為唯一法門，則亦善者自善，余未敢苟為附和，而祗始終堅持曰：斷斷乎不可而已矣。
TX31n0019_p1242a06║二
TX31n0019_p1242a07║常人健時，想念紛馳，暴流急湍，最難截斷。獨至病時，精神恍惚，意識糢糊，
TX31n0019_p1242a08║恍惚中，力作一念，或觀身空，或觀佛相，猶人處闇室都無所睹，微光忽露，便見諸
TX31n0019_p1242a09║物。而其觀既成，不惟糢糊恍惚之境當即息滅，且身病亦將霍然，或由此得入佛法。
TX31n0019_p1242a10║故云：「疢疾益智」，良有以也。
TX31n0019_p1242a11║三
TX31n0019_p1242a12║古今之營建骨塔，乞碑銘於當代顯者，或文人，或平生知識，冀留一名於後世。
TX31n0019_p1243a01║然名之留否，不能必矣！若夫其人為舉世所不聞不知，而能以一碑一銘之力昭名奕世
TX31n0019_p1243a02║而不可磨滅者，余殆未之見；今乃於傳燈錄中得之。其說曰：匾擔山曉了禪師，世無
TX31n0019_p1243a03║知者。既寂，得留澄禪師為撰塔碑，禪門寶之，競相誦習，於是乎乃莫不知有匾擔山
TX31n0019_p1243a04║曉了禪師。余細玩其文，洵自有塔碑以來，未有如是之超脫雄放者。曉了之藉此留名
TX31n0019_p1243a05║，夫豈偶然哉！亟錄之以娛同嗜：
TX31n0019_p1243a06║師往匾擔山，法號曉了，陸祖之嫡嗣也。師得無心之心，了無相之相；無
TX31n0019_p1243a07║相者森羅眩目，無心者分別熾然，絕一言一響，響莫可傳，傳之行矣；言莫可
TX31n0019_p1243a08║窮，窮之非矣。師自得無無之無，不無於無也；吾今以有有之有，不有於有也
TX31n0019_p1243a09║。不有之有，去來非增；不無之無，涅槃非減。嗚呼！師住世兮曹谿明，師寐
TX31n0019_p1243a10║滅兮法舟傾，師談無說兮寰宇盈，師示迷徒兮了義乘，匾擔山色垂茲色，空谷
TX31n0019_p1243a11║猶留曉了名。
TX31n0019_p1243a12║四
TX31n0019_p1244a01║史稱梁武帝生有異姿，孩時能離地而步，神光奕奕，一望便知其為非常人。又稱
TX31n0019_p1244a02║侯景執劍將犯帝，帝聲色不動，而景之心自然枯竭無餘，逡巡而退。總此數端觀之，
TX31n0019_p1244a03║武帝真不思議人矣！余嘗涉覽其解般若經義、二諦論、戒僧尼斷酒肉文等，皆為當時
TX31n0019_p1244a04║義學沙門之圭臬，萬世仁哲聖賢之用心也。至其自奉廉潔，清約成風，民俗為之一變
TX31n0019_p1244a05║；而諸王諸子及在朝諸臣，莫不受其感化，馴至宮幃之間，徵聲逐色之處，咸轉為清
TX31n0019_p1244a06║淨道場，殆又大乘經所謂應以帝王身得度者，現帝王身而為說法者歟！而無識儒生，
TX31n0019_p1244a07║眼光如豆，此種大人境界，本所不知，妄施詆諆，理原可恕。顧歷來學佛法者，亦往
TX31n0019_p1244a08║往不一詳其行實，祇依傍不契達摩公案一端，高揮大抹，或目為愚信，或謂其平生所
TX31n0019_p1244a09║為過不敵善，故致身囚國破，不數傳而亡。專以刻舟求劍、膠柱鼓瑟之管見，橫加論
TX31n0019_p1244a10║斷，以為能明因果之理，可謝儒者之譏，謬何甚哉！嘗試議之：梁武之身囚國破，不
TX31n0019_p1244a11║數傳而亡，安知非大菩薩權巧示現，俾悟世相無常，不可貪著，雖帝王之尊榮富貴，
TX31n0019_p1244a12║必歸敗壞，苦多樂少，不足懷乎？嗟夫！株守之流，盍一反思淨飯王種被殺於琉璃，
TX31n0019_p1245a01║如來往世壽止八十；曾謂以佛之神力，能足指按地，變娑婆同極樂，有一眾生嬰於疾
TX31n0019_p1245a02║苦，尚思救濟，豈獨不能彼拯迦維衛國之數十萬人民，而自延一劫二劫之壽命耶？此
TX31n0019_p1245a03║其故可以深長思矣！
TX31n0019_p1245a04║五
TX31n0019_p1245a05║佛經以牧牛喻修行工夫，屢見不一見。其立義亦不一向盡同，唯禪宗諸祖所云云
TX31n0019_p1245a06║，則大致無不彷彿。慈明禪師嘗作牧牛歌，頗說得親切著明，且錄入隨筆，以代書紳
TX31n0019_p1245a07║。歌曰：
TX31n0019_p1245a08║牧牛童，實快活，跣足披衣雙角闊，橫眠牛上向天歌，人問如何牛未渴。
TX31n0019_p1245a09║回首看，家田闊，四方放去休攔遏，八面無拘任意游，要收只在鎖頭撥。小牛
TX31n0019_p1245a10║兒，順摩捋，角力未完難推掇，且從放在小平坡，慮上高峰四蹄脫。日已高，
TX31n0019_p1245a11║休吃草，捏定鼻頭無少老，一時牽向圈中眠，和泥看伊東西倒。笑呵呵，好不
TX31n0019_p1245a12║好，又將橫笛順風吹，震動五湖山海島。倒騎牛，脫布襖，知音休向途中討！
TX31n0019_p1246a01║若問牧童何處居？鞭指東西無一所。
TX31n0019_p1246a02║六
TX31n0019_p1246a03║中峰明本禪師，妙悟心宗，辯才天擅，博通群學，語必徹法源底，一字一句，海
TX31n0019_p1246a04║內奉為瑰寶，識與不識，皆尊之曰大和尚。譽傾朝野，化被荒外，而一笠一缽，放浪
TX31n0019_p1246a05║江湖，所至道緣盻蠁，未嘗自居，高古清約，尤足為後世風歟！茲采其語理淺而發省
TX31n0019_p1246a06║深者，雜著兩篇，雖糟粕餘緒，不足窺師堂奧，亦可見師之慧見妙辯，無乎不造其極
TX31n0019_p1246a07║，而莫不從大悲胸襟流出耳。
TX31n0019_p1246a08║一曰「觀蝦蟆記」：夏坐皖山，偶立簷下，忽蝦蟆超伏踵間，驚畏喘息，
TX31n0019_p1246a09║似依人者。方疑其為異，俄而蛇至，遇人而返。蝦蟆驚喘猶未定，有小蟲至其
TX31n0019_p1246a10║前，亟起吞噬，略不少貸！於戲！方畏蛇之吃己也，其驚懼若此！能推己畏死
TX31n0019_p1246a11║之心而及物，安肯肆其吞噬如是耶？於此洞見眾生迷昧之情，曉如黑白。嗟夫
TX31n0019_p1246a12║！人之逐妄，處心積慮，有甚蝦蟆之不能推己者，遂述觀蝦蟆。
TX31n0019_p1247a01║一曰「善人李生傳」：余偶遊異鄉、有傭工李生者，咸稱之為善人。因
TX31n0019_p1247a02║怪而問之曰：「彼庸工耳，能博涉古今聖賢之事乎」？曰：「不能也」。「彼
TX31n0019_p1247a03║必起居飲食有以異於人乎」？曰：「未見其異也」。「彼必有才術智巧精於世
TX31n0019_p1247a04║乎」？曰：「無是也」。「彼之言行必有以利物乎」？曰：俱非也。「然則稱
TX31n0019_p1247a05║其為善人何耶」？乃曰：「若李生者，雖受人辱而氣平，與人作而工倍，似不
TX31n0019_p1247a06║識世間是非憎愛之習。凡父母妻子親友閭巷間，以猥媟無狀之事，雜然交迫，
TX31n0019_p1247a07║皆泛應之無難色。人或不平以止之，則曰：惟恐不見役耳！雖死亦何所憚哉
TX31n0019_p1247a08║？由是里中無老稚，無貴賤，知與不知，見之皆稱為善人」。余慨之曰：彼一
TX31n0019_p1247a09║傭力耳！人尚不敢隱其德而稱之。嗟今之居聖賢之廣居，服聖賢之上服者，乃
TX31n0019_p1247a10║不思修身慎行，而反責人不己稱，較李生寧無慊於中乎？
TX31n0019_p1247a11║七
TX31n0019_p1247a12║楊文會居士，潛心佛理，數十年如一日，所造甚邃，尤殷殷以流通教典，獎進後
TX31n0019_p1248a01║學為心。余與仁山君，嘗同肄業於居士所設之祗洹精舍，今居士圓寂一年矣，仁山君
TX31n0019_p1248a02║以居士遺著二篇見示，吉光片羽，不可多得，亟錄入隨筆以代書紳。
TX31n0019_p1248a03║一曰「鴉片說」：世人修善，名曰白業，世人造惡，名曰黑業。鴉片者
TX31n0019_p1248a04║，黑業之所感也。不觀夫雲棲施食儀乎？觀餓鬼身中所有罪業，猶如墨汁，以
TX31n0019_p1248a05║神咒之力，令其墨汁從足心流出，下入金剛際。今時黑業強盛，汲引此汁，從
TX31n0019_p1248a06║地湧出，化作罌粟花，鮮研可愛；及其漿滿，剖而出之，初見灰白，俄而變色
TX31n0019_p1248a07║，煮之熬之，則純黑矣，豈非餓鬼足下流出之墨汁乎？所最奇者，吸煙之筒，
TX31n0019_p1248a08║名之曰鎗，不知命名者何所取義也。靜言思之，乃恍然曰：鎗者，殺人之具也
TX31n0019_p1248a09║；舉鎗欲殺人，必以口對人，而火門對己。乃吸煙則反是，誠舉鎗以自殺也。
TX31n0019_p1248a10║嘗觀世人終日營營，百計千方，莫非損人利己；惟吸鴉片一事，則專以害己，
TX31n0019_p1248a11║此所謂天壤間至公之道也。往者、與英人講論刱之巧，英人曰：「熬煙之法，
TX31n0019_p1248a12║吸煙之具，皆造自華人」。益信業力招感，非凡心所能思議者矣！大凡世間毒
TX31n0019_p1249a01║物，人皆畏而遠之，鴉片之毒甚於他物，生者為土，熟者為膏，少許入口，即
TX31n0019_p1249a02║時斃命。而嗜之者，一見此物，喜形於色，誠不解其何謂故也！忽憶經中以世
TX31n0019_p1249a03║人貪、瞋、癡為三毒，始知內心之毒與外物之毒，同類相攝，其力最大，斷無
TX31n0019_p1249a04║他力足以勝之。雖父母撻楚，妻拏詬厲，至死不改。或問吸鴉片人應得何報？
TX31n0019_p1249a05║觀現在形狀，便可知矣。口鼻之間，臭煙出入，面目焦枯，殆無生氣；命終以
TX31n0019_p1249a06║後，必墮餓鬼中。焰口經中所救餓鬼，即此類也。待其墨汁從足流出，又為後
TX31n0019_p1249a07║人所吸，展轉相引，無有已時！非遇佛法教導，往生淨土，其能脫此苦海乎？
TX31n0019_p1249a08║（以上見佛學月報第一期）
TX31n0019_p1249a09║一曰：觀未來世間治亂，莫能預知，然自具眼人觀之，則有可以逆料者。
TX31n0019_p1249a10║且就目前世界論之，支那之衰壞極矣！有志之士熱腸百轉，痛其江河日下，不
TX31n0019_p1249a11║能振興！然揣度形勢，不出百年，必與歐、美諸國並駕齊驅。何則？人心之趨
TX31n0019_p1249a12║向可為左券也。不變法不能自存，既變法矣，人人爭競，始而效法他國，既而
TX31n0019_p1250a01║求勝他國，日新月盛，年復一年，不至登峰造極不止也。或問：全球無衰壞之
TX31n0019_p1250a02║國，可與增劫時世媲美乎？答曰：迥不相侔也。增劫時世，人心純善，金玉棄
TX31n0019_p1250a03║而不取；今日號為文明之國者，全仗法律鉗制人心，始能貼然。牟利之徒，機
TX31n0019_p1250a04║巧百出，非極天下之豪富，不能滿其所欲也。又問：壞極而興，既聞命矣，至
TX31n0019_p1250a05║於興之極能永久不壞乎？答曰：不能也。或謂：何以知之？答曰：地球各國全
TX31n0019_p1250a06║勝之日，兵戈不起，生齒日繁。諺云：一人生兩人，十世一千丁。以三十年為
TX31n0019_p1250a07║一世，至十世而添人千倍矣！其中不無飢饉疾疫，耗折人口；減半計之，亦不
TX31n0019_p1250a08║下五百倍也。歷三百年而添人口五百倍，地不加大，何能容之？彼時先壞商務
TX31n0019_p1250a09║，繼壞工務。蓋各國齊興，貨物充溢，皆欲阻止他國貨物不令輸入，而輪船無
TX31n0019_p1250a10║用矣；貨物既不運售他國，則製造日減，而工人賦閒矣；工商以外，無生業者
TX31n0019_p1250a11║，不計其數，啼飢號寒，哀聲遍野，豈有不亂者乎？先興者先壞，後興者後壞
TX31n0019_p1250a12║。統地球各國，壞至不可收拾，所有文學、格致、歷算、工藝、一切盡廢，仍
TX31n0019_p1251a01║變為野蠻。向之人民五百倍者，減而賸一分，如現在之數；亂猶不止，必再減
TX31n0019_p1251a02║半，而亂事方了。爾時、人民敦樸如洪荒之世，此為亂之極治之始也。久之又
TX31n0019_p1251a03║久之，而禮樂文章漸次興起，治亂循環，如是而已。哀哉眾生！營營擾擾，果
TX31n0019_p1251a04║何謂也？或曉之曰：此夢境也，舉世皆夢也。然則亦有覺者乎？曰：釋迦、彌
TX31n0019_p1251a05║陀皆覺者也；十方三世一切諸佛皆覺者也。菩薩、羅漢、高僧、上士，覺而未
TX31n0019_p1251a06║至究竟者也。欲醒此夢，非學佛不為功。三藏教典具在，苟能用心，無不得入
TX31n0019_p1251a07║，而要以淨土為歸，方可醒此大夢也。
TX31n0019_p1251a08║八
TX31n0019_p1251a09║禪宗自雪竇開舉古之風，後代效習，日浸月淫，殆不可紀極。然能利用世間文字
TX31n0019_p1251a10║相，將般若光明，顯露得活活潑，如盤走珠，如珠走盤者，蓋難多得！雪竇以降，圓
TX31n0019_p1251a11║悟、妙喜、雪巖、高峰、楚石等數人而已。余最愛雪巖舉風穴云：『若立一塵，家國
TX31n0019_p1251a12║興盛，野老顰蹙，山河大地，不礙眼光。不立一塵，家國喪亡，野老安帖，盡大地要
TX31n0019_p1252a01║覓纖塵不可得。於此明得，闍黎無分，全是老僧，三世佛祖，齊立下風。於此不明，
TX31n0019_p1252a02║老僧即是闍黎，盡大地人仰望不及。老僧與闍黎，亦能悟卻天下人，亦能迷卻天下人
TX31n0019_p1252a03║。人貧志短，馬瘦毛長，要識闍黎麼』？這裡是：『四五百條花柳巷，二三千處管絃樓
TX31n0019_p1252a04║。要識老僧麼？這裡是：有意氣時添意氣，不風流處也風流』。洵可謂有平地陷人，
TX31n0019_p1252a05║墮坑落塹之手段者也！
TX31n0019_p1252a06║九
TX31n0019_p1252a07║余閱宗炳明佛論，至或問神本自虛，何故沾受萬有而與之為緣乎？又本虛既均，
TX31n0019_p1252a08║何以又分愚聖乎？既曰心作萬有，未有萬有之時，復何以累心使感而生萬有乎？瀏覽
TX31n0019_p1252a09║其答，未能詳盡。因思此為最有價值之問題，苟不能解決，則明佛論虛設也。持此義
TX31n0019_p1252a10║以語友人震明，且告以將代擬一答。震師固湛深佛學兼長于文者，即振穎答曰：『澄
TX31n0019_p1252a11║圓覺性，本屬虛靈不昧，元妙無倫。因不守自性，致妄生覺照之念，妄念既興，能所
TX31n0019_p1252a12║從起，能所既起，覺性乃漸次隱沒，覺性既隱，則識想為事，想相為塵，識情為垢，
TX31n0019_p1253a01║蘊界分立，萬有斯興，遂貪愛沾受，相與為緣。故識想盛而覺性隱，則下為愚冥；覺
TX31n0019_p1253a02║性顯而識想盡，則上為佛聖。聖愚之別，蓋基乎此』。余頷之，遂不復命筆。
TX31n0019_p1253a03║一〇
TX31n0019_p1253a04║禪宗初來，祗以言句接人。至江西一，始變為機用；至大慧杲，則又變機用為話
TX31n0019_p1253a05║頭，而以機用為勘驗；降此則陷阱日密，窠臼日深，故其旨漸晦而其風亦寢微矣。故
TX31n0019_p1253a06║人既窮實相，復深文字般若者，其所垂言句，玲瓏活潑，真有能煥發眾生之性靈於千
TX31n0019_p1253a07║載下者。茲綴錄盤山寶積禪師示眾一則，以供同好者鑑賞。
TX31n0019_p1253a08║心若無事，萬象不生，意絕玄機，纖塵何立？道本無體，因道而立名；道
TX31n0019_p1253a09║本無名，因名而得號。若言即心即佛，今時未入玄微；若言非心非佛，猶是指
TX31n0019_p1253a10║蹤之極。則向上一路，千聖不傳，學者勞形，如猿捉影。夫大道無中，復誰先
TX31n0019_p1253a11║後？長空絕際，何用稱量？空既如斯，道復何說？夫心月孤圓，光天萬象，光
TX31n0019_p1253a12║非照境，境亦非存；光境俱亡，復是何物？禪德！譬如擲劍揮空，莫論及之不
TX31n0019_p1254a01║及，斯乃空輪無跡，劍刃無虧。若能如是，心心無知，全心即佛，全佛即人，
TX31n0019_p1254a02║人佛無異，始為道矣。禪德！可中學道，以地擎山，不知山之孤峻；如石含玉
TX31n0019_p1254a03║，不知玉之無瑕；若如此者，是名出家。故導師云：「法本不相礙，三際亦復
TX31n0019_p1254a04║然，無為無事人，猶是金鎖難」。所以靈源獨耀，道絕無生，大智非明，真空
TX31n0019_p1254a05║無際，真如凡聖，皆是夢言，佛及涅槃，並為增語。禪德！且須自看，無人替
TX31n0019_p1254a06║代！三界無法，何處求心？四大本空，佛依何住？璿璣不動，寂爾無言，覿面
TX31n0019_p1254a07║相呈，更無餘事。珍重！
TX31n0019_p1254a08║一一
TX31n0019_p1254a09║浮玉山池蓮尊宿云：近六十年，江天長老唯性禪師工夫精到，見地透闢，餘則皆
TX31n0019_p1254a10║碌碌不足稱矣！因誦其臨終偈曰：『七日忘疲三叉口，經行踏殺趙州狗，原來卻是死
TX31n0019_p1254a11║貓頭，弄活反成獅子吼』。余拍掌稱善，遂和其韻曰：忽然失卻娘生口，囫圇吃盡天
TX31n0019_p1254a12║下狗，凡聖從此沒奈何，活龍舞兮活虎吼。
TX31n0019_p1255a01║一二
TX31n0019_p1255a02║震明法師，余嘗與同閱藏經於聚聖閣。一日、偶行途次，聞無知者以賊禿見呼。
TX31n0019_p1255a03║迨歸，乃申論之曰：賊禿之為言，有借字顯義者，有於實定名者。依實定名，儒門之
TX31n0019_p1255a04║行人；借字顯義，釋氏之達者。其名雖同，而實則異。今先以儒門之賊言之：嫉賢害
TX31n0019_p1255a05║民，國家之賊也。擾亂治安，生靈之賊也。賣主求榮，朝庭之賊也。變產陶情，家庭
TX31n0019_p1255a06║之賊也。鼠竊狗偷，鄉黨之賊也。假公圖私，社會之賊也。譽惡毀善，天地之賊也。
TX31n0019_p1255a07║禿也者，無髮之稱，即今臘梨是也。原先制禿字之由，據王育曰：「昔倉頡氏因事經
TX31n0019_p1255a08║野，見有無髮人伏處禾中，遂取其義而製禿字，意取無髮人在禾之下也」。第吾教借
TX31n0019_p1255a09║字顯義，賊禿之說，則又大反乎是。蓋吾教以妄想識情為賊，落盡無餘為禿。故梵語
TX31n0019_p1255a10║羅漢，此義殺賊，諸賊殺盡，乃名賊禿。非出世四聖不能與此嘉號，俗人不知，妄以
TX31n0019_p1255a11║讚美之詞，習為笑罵之稱，愚何甚也！余覽之，亦不覺莞爾。（以上見佛教月報第二
TX31n0019_p1255a12║期）
TX31n0019_p1256a01║一三
TX31n0019_p1256a02║黃蘗和尚、初曾與一異僧同遊天台。至一處，忽逢溪流暴漲，僧顧蘗曰：「渡乎
TX31n0019_p1256a03║渡乎」！蘗曰：「汝要渡即渡」。僧即擲頂笠於水，乘之而過。既濟彼岸，用手招蘗
TX31n0019_p1256a04║曰：「來哉來哉」！蘗斥之曰：「這自了漢，卻會誆人，須誆我不得」。僧嘆曰：「
TX31n0019_p1256a05║真是大乘根器，非我所及」！徜徉間，林嵐杳靄，不知所至。論者謂此異僧者，殆方
TX31n0019_p1256a06║廣五百羅漢之一也，猶嗟訝如是，則黃蘗之為人，抑可知已。故其生平所說法，凌轢
TX31n0019_p1256a07║豪邁，震耀千古，如塗毒鼓，聞之即死，如大火聚，觸之即燒，直使人識情思想，無
TX31n0019_p1256a08║湊泊處，無遁避處，當下同銀牆鐵壁一般，無半點可容滲漏，信截斷天下人命根之利
TX31n0019_p1256a09║刃也。特錄一二指牛為馬、證龍作蛇之誵訛言語，以為磨磚作鏡者之一助。背後有捏
TX31n0019_p1256a10║著鼻子笑者，不妨出頭來檢點。
TX31n0019_p1256a11║蘗曰：『但欲求明，不欲問闇，但欲求悟，不受無明煩惱，便道佛是覺，眾生是
TX31n0019_p1256a12║妄，若作如是見解，百劫千生，輪回六道，更是斷絕。何以故？為謗諸佛本源性故。
TX31n0019_p1257a01║他分明向爾道：佛且不明，眾生且不闇；法無明闇故。佛且不強，眾生且不弱；法無
TX31n0019_p1257a02║強弱故。佛且不智，眾生且不愚；法無智愚故。又曰：虛空無內外，法性自爾；虛空
TX31n0019_p1257a03║無中間，法性自爾。故眾生即佛，佛即眾生，眾生與佛，元同一體。言同者，名相亦
TX31n0019_p1257a04║空，有亦空，無亦空，盡恆河沙世界，元是一空。若如此，何處有佛度眾生，何處有
TX31n0019_p1257a05║眾生受佛度』？太虛曰：佛法眾生法，元來如是！好善男子、善女人！大家且醒醒著
TX31n0019_p1257a06║，切不可瓶中坐，囊中藏，塵埃當中滾，故紙堆中鑽，終日恍恍惚惚、糢糢糊糊，被
TX31n0019_p1257a07║佛熱瞞過，被祖師熱瞞過，被太虛熱瞞過。復曰：佛是動的，法是不動的，此二言非
TX31n0019_p1257a08║揸破黃面瞿曇面孔，在毘盧老子頂上掉臂行者，不足以信解之。不見他分明向汝道：
TX31n0019_p1257a09║法無明闇故，法無強弱故，法無智愚故。又不見他分明向汝道：法性自爾，法性自爾
TX31n0019_p1257a10║。復曰：階級之懸絕者，宜無如佛與眾生。方士之敻隔者，宜無如恆沙世界。道理之
TX31n0019_p1257a11║相反者，宜無如有無名相。今日元是一空，元是一體，須知此是大同之真骨髓，須知
TX31n0019_p1257a12║此是平等之大根本。
TX31n0019_p1258a01║蘗曰：『他一切法且本不有，今亦不無，緣起不有，緣滅不無，本亦不有，本非
TX31n0019_p1258a02║本故，心亦不有，心非心故，相亦不有，相非相故。所以道：無法本無心，始解心心
TX31n0019_p1258a03║法。法即非法，非法即法，故是心心法。忽然瞥起一念，了知如幻如化，即流入過去
TX31n0019_p1258a04║佛，過去佛且不有；未來佛且不無，又且不喚作未來佛；現在念念不住，不喚作現在
TX31n0019_p1258a05║佛。佛若起時，即不擬他是覺是迷、是惡是善，輒不得執滯他、斷絕他。如一念瞥起
TX31n0019_p1258a06║，千重關鎖鎖不得，萬丈繩索索不住。既若如是，爭合便擬滅他止他。分明向汝道：
TX31n0019_p1258a07║爾燄識，汝作麼生擬斷他？喻如陽燄，你道近，十方世界求不可得；你道遠，看時只
TX31n0019_p1258a08║在目前。你擬趁他，他又轉遠去，你如避他，他又來逐你。取又不得，捨又不得，既
TX31n0019_p1258a09║若如此，故知一切法性自爾，即不用慮他愁他。此意大難知，祗教你莫覓，覓便失卻
TX31n0019_p1258a10║。如癡人山上叫一聲，響從谷出，便走下趁及，尋覓不得；又叫一聲，山上響又應，
TX31n0019_p1258a11║亦走上山趁及，尋覓不得。如是千生萬劫，只是尋聲逐響人，虛生浪死漢』。太虛曰：
TX31n0019_p1258a12║若有一個半個無目道人，無手阿師，能向此處睹面見得，擘胸搊得，猶較些子。是謂
TX31n0019_p1259a01║不離五欲，便出三界，不斷煩惱，常住涅槃，即維摩老子亦將無奈汝何！不然者，見
TX31n0019_p1259a02║五欲便當欲離，見三界便當三界出，見煩惱便當煩惱斷，見涅槃便當涅槃入。祗是尋
TX31n0019_p1259a03║聲逐響人，虛生浪死漢。
TX31n0019_p1259a04║蘗曰：『終日吃飯，未曾咬著一粒米；終日行路，未曾踏著一片土。與麼時無人
TX31n0019_p1259a05║我等相，終日不離一切事，不被諸境惑，方名自在人』。太虛曰：終日不離一切事，
TX31n0019_p1259a06║不被諸境惑，方名自在人。誠哉其為自在人！修行人須造到與麼田地，不到不休。切
TX31n0019_p1259a07║勿坐向死水裡，便裝無事漢去！更不可硬作主宰，遣排將去，謂能不被諸境惑！殊不
TX31n0019_p1259a08║知纔舉念作主宰遣排，早是被惑矣。雖然、黃蘗和尚如此辣棒痛喝，太虛又從之如此
TX31n0019_p1259a09║冷嘲熱笑，不怕靈利男女，聞之作三日嘔耶？但饒能如是，已不免咬著米、踏著土矣
TX31n0019_p1259a10║。若要會佛法，再過三生六十劫，也未夢見在。黃金自有黃金價，終不和沙賣與人。
TX31n0019_p1259a11║一四
TX31n0019_p1259a12║頃有署名張生者，以小塊小傳見投，小小結構，頗饒佳趣。
TX31n0019_p1260a01║傳曰：小塊、方外人，年七十餘歲，住通州之狼山，以善畫梅花鳴。每觀
TX31n0019_p1260a02║落筆時，花香雪影，縱橫滿紙，不覺小塊之身在何處也。小塊與雉皋隱士顧金
TX31n0019_p1260a03║門善，春朝秋夕，與金門策杖游五山，命小僧攜筆硯相隨。或於斷崖之下，或
TX31n0019_p1260a04║於古剎之中，興之所至，輒以筆濡墨，畫老梅數幹；金門必題詩於後。故荒山
TX31n0019_p1260a05║破壁間，有小塊畫者，從無無金門詩。小塊攝一背立看山圖，索余題。余搜索
TX31n0019_p1260a06║枯腸，窮三日力，未得一字。因背立意，下筆甚難。偶於春夜聞風箏一聲，忽
TX31n0019_p1260a07║得二十八字，聲之感人有如是夫！吮筆濡墨，題以贈之：「萬梅花裏住閒身，
TX31n0019_p1260a08║竹杖芒鞋六十春，掩卻廬山真面目，只看山水不看人」。
TX31n0019_p1260a09║一五
TX31n0019_p1260a10║余方為宇宙真相篇時，嘗有極大之思潮，湧現於腦海。乃因事擱筆者三四日，迨
TX31n0019_p1260a11║握管重作，累數時不能著一字。勉強續成，不唯大失初意，且茫不知初意究何如也。
TX31n0019_p1260a12║金聖嘆云：「作文須如捉賊一般，意想所及，即縱筆疾書，稍滯則風馳電掣而逝矣」
TX31n0019_p1261a01║！曾國藩云：「作文須一氣作成，每因精力不逮，屢擱屢續之，殊無佳意！安得飽睡
TX31n0019_p1261a02║數十日，將精神養足，作一篇暢快文章」！今余作宇宙真相，雙犯此病。又兼之學識
TX31n0019_p1261a03║寡陋，思想雜亂，無怪其枯索蕪穢，閱之使人欲嘔也。本擬摧燒之，但日來都無好意
TX31n0019_p1261a04║，毀之重作，未必能佳，姑留之，誌數語以謝吾眚。
TX31n0019_p1261a05║一六
TX31n0019_p1261a06║溯夫二教源流，皆係累朝崇奉。然道家玄妙，僅丹室之馳名；而釋氏神通
TX31n0019_p1261a07║，乃寶坊之遍地。昔日勒充校舍，已曾波及魚池；者番屯駐民軍，能不深危幕
TX31n0019_p1261a08║燕！年年香火，從此銷沉；寂寂僧房，轉增擾攘！深訝大千世界無地可容，
TX31n0019_p1261a09║忍看丈六伽藍立時見沒！或則袖而觀望，或則掃而真空。翻將法海波瀾，倒投
TX31n0019_p1261a10║苦海；闢卻妙門管鍵，權作軍門。細柳揚威，幾若登場而選佛；伊蒲回首，那
TX31n0019_p1261a11║堪托缽而沿途！況宗教保存，明文久經遍布；即眾生普度，須彌且欲包羅。凡
TX31n0019_p1261a12║夫僻壤荒陬，尚爾沐王師之時雨；雖在琳宮梵宇，亦應蔭新造之慈雲。而乃驅
TX31n0019_p1262a01║逐僧徒，盤居佛殿，手段如斯強迫，政令未免偏苛！觀三百多寺於南朝，莫不
TX31n0019_p1262a02║邀居民之尊敬；來二千餘年於西國，從無慮風雨之飄搖。雖曰世運不齊，然而
TX31n0019_p1262a03║禪門何罪？依山背水，陣可出奇；築堡塹溝，壘成不日；何反鵲巢謀佔，安享
TX31n0019_p1262a04║其成？竟同蝸角蠻爭，聊從其便！處此共和時代，肆其攘奪行為，竊有所不甘
TX31n0019_p1262a05║也！
TX31n0019_p1262a06║此釋氏訴民軍佔廟宇文也，不知作于誰何？余與象先、大壑，于姑蘇回春醫院，
TX31n0019_p1262a07║錄之璧間，文頗可觀，亦一共和時代佛教之野史也。（以上見佛教月報第四期）