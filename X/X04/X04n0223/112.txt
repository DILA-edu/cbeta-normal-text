X04n0223_p0737b01║大方廣佛新華嚴經合論卷第一百十二
X04n0223_p0737b02║唐于闐國三藏沙門實叉難陀譯經
X04n0223_p0737b03║唐太原方山長者李通玄造論
X04n0223_p0737b04║唐福州開元寺沙門志寧釐經合論
X04n0223_p0737b05║入法界品第三十九之二十五
X04n0223_p0737b06║【論】第一、正入當位法門中，長科為十段：一、「爾時，善
X04n0223_p0737b07║財童子」已下，至「增長菩薩大功德海」，有六行半經，
X04n0223_p0737b08║明善財往見善知識分；二、「善財見已」已下，至「為世
X04n0223_p0737b09║大明」，有三行經，明善財見善知識，申請所求分；三、
X04n0223_p0737b10║「彼神答言」已下，至「十者入如來地受生藏」，有十三
X04n0223_p0737b11║行半經，明正授善財十種受生藏分；四、「善男子！云
X04n0223_p0737b12║何名願常供養一切佛受生藏」已下，至「是為菩薩
X04n0223_p0737b13║第十種受生藏」，十種受生藏自有十段文分別；五、
X04n0223_p0737b14║從「佛子！菩薩摩訶薩於此十法修習增長」已下至
X04n0223_p0737b15║頌，有十二行經，明勸修得益分，次下有二十行頌，
X04n0223_p0737b16║重頌前法，歎受生法門；六、「善男子！菩薩具此十法
X04n0223_p0737b17║生如來家」已下，至「自在受生解脫」門，有兩行半經，
X04n0223_p0737b18║明林神自申得法久遠分；七、「善財白言：聖者！此解
X04n0223_p0737b19║脫門境界云何」已下至頌，有五紙經，答前善財所
X04n0223_p0737b20║問受生境界分；八、有二十三行頌，重頌前法；九、「善
X04n0223_p0737b21║男子！我唯知此菩薩於無量劫徧一切處示現受
X04n0223_p0737b22║生自在解脫」已下，明推德升進；十、隨文釋義者，此
X04n0223_p0737b23║之菩薩受生門意，明第八地菩薩得無生忍，獲無
X04n0223_p0737b24║功智，創始現前，令使進升九地，學佛說法辯才門，
X04n0223_p0737c01║令使滿足天之及人、一切眾生意，名為初始處胎，
X04n0223_p0737c02║名為受生藏。如經頌云：「聞法不厭樂觀察，普於三
X04n0223_p0737c03║世無所礙，身心清淨如虗空，此名稱者受生藏。其
X04n0223_p0737c04║心恒住大悲海，堅如金剛及寶山，了達一切種智
X04n0223_p0737c05║門，此最勝者受生藏。」廣如經具明。於此第九地，學
X04n0223_p0737c06║佛智慧普周，十地大智法悅現前，以瞿波表之。十
X04n0223_p0737c07║一地悲滿智周，以摩耶生佛表之。處世利物，大約
X04n0223_p0737c08║以神及摩耶、淨飯王等，表智悲之行滿。若佛者，一
X04n0223_p0737c09║切處、一切時，無不是生故。善財問法、問境界有二
X04n0223_p0737c10║義：一、問受生境界，二、問得法門久近境界。如下大
X04n0223_p0737c11║天得此解脫，其已久如。如誕生之中，約三乘境界，
X04n0223_p0737c12║一如摩耶夫人身所生法。約中、下根眾生所見。約
X04n0223_p0737c13║上根眾生，蓮華化身，或從空現，不從母胎。上上根
X04n0223_p0737c14║眾生，豁然悟道，自覺聖智，冥與智應，不論如來出
X04n0223_p0737c15║世。如善財所有知識，所說往因，發心之始，具有如
X04n0223_p0737c16║是種種諸流。亦有夜觀星月，便見空中有佛，而為
X04n0223_p0737c17║說法；亦有見佛從空而下，而為說法；亦有空中供
X04n0223_p0737c18║養旃檀塔座，佛為說法者。如賢勝優婆夷，得菩薩
X04n0223_p0737c19║無依處道場，既自開解，復為他說。又得無盡眼、耳、
X04n0223_p0737c20║鼻、舌、身、意，皆無盡門，此不從師學。此摩耶夫人身，
X04n0223_p0737c21║俱明悲智相資，益眾生事，隨根所見，各自不同。普
X04n0223_p0737c22║賢菩薩云：「為劣解眾生母胎出現，上根之類蓮華
X04n0223_p0737c23║出興。」若約異類多根六趣差別所見，如來受生萬
X04n0223_p0737c24║類不同，且約人間感根所見，如經具明。乃至十方
X04n0223_p0738a01║世界塵中普見如來受生境界，以此境界以為園
X04n0223_p0738a02║林。念菩薩何時誕生經於百年者，表從此九地升
X04n0223_p0738a03║十地為百年，至十一地是生時，如境界果報光明
X04n0223_p0738a04║摩耶夫人身相法事，如下一一具陳十法，已下廣
X04n0223_p0738a05║明。寶多羅樹者，如此方椶閭樹勝寶所成。已下問
X04n0223_p0738a06║發心久近中言：善男子！乃往古世過億佛剎微塵
X04n0223_p0738a07║數劫復過是數者，是不以限量分別之數，但總是
X04n0223_p0738a08║無數也。世界名普寶者，從普賢願行為世界之體
X04n0223_p0738a09║故。劫名可樂者，表從第九善慧地生如來家智慧
X04n0223_p0738a10║可樂故。八十那由他佛於中出現者，表第八地生
X04n0223_p0738a11║第九地佛智慧家故。第一佛號自在功德，明已升
X04n0223_p0738a12║十地。已下世界是所化之境王，都是智所攝化之
X04n0223_p0738a13║人。王及夫人表智悲之行，二十億那由他婇女表
X04n0223_p0738a14║智悲二行。法悅充滿園及樓閣，表智遊生死如園，
X04n0223_p0738a15║為明菩薩居生死中。攝化眾生令得樂者，是菩薩
X04n0223_p0738a16║遊法樂故。其邊有樹名一切施喜光，依所生菩薩
X04n0223_p0738a17║施法樂得名。夫人攀彼樹枝而生菩薩者，表大悲
X04n0223_p0738a18║攀緣利眾生萬行，而生大智以用利人。然菩薩何
X04n0223_p0738a19║得有生而作生法？皆約像表法，引接眾生，令易解
X04n0223_p0738a20║故。設見生者，但約一分，眾生見如是生，非盡然也。
X04n0223_p0738a21║已下以此知之。隨眾生解處而取之，是菩薩誕生
X04n0223_p0738a22║法。但隨眾生宜何受益，是菩薩誕生法。故意明勝
X04n0223_p0738a23║智慧生，隨眾生欲，說法自在，是菩薩受生也。畢洛
X04n0223_p0738a24║叉樹，此云高顯也。依佛名高顯而立名樹，亦稱德
X04n0223_p0738b01║高顯。「彌覆十方」已下，合會因緣本行，如經具明。已
X04n0223_p0738b02║下二十三行頌，重頌前法，如文具明。此是第九善
X04n0223_p0738b03║慧地善知識，以力波羅蜜為主，餘九為伴，治於一
X04n0223_p0738b04║切趣，說法不自在障，令得自在。第二、推德升進。從
X04n0223_p0738b05║「如諸菩薩」已下，至「辭退而去」，有九行經，約分四門：
X04n0223_p0738b06║一、推德升進；二、示知識所居之城，名迦毗羅；三、舉
X04n0223_p0738b07║知識名，名曰瞿波；四、禮敬辭去。迦毗羅城者，此云
X04n0223_p0738b08║黃色城，是黃頭仙修仙道之處。是事以會十地應
X04n0223_p0738b09║真，合中宮之色，是以表法。中宮土為黃色，圓而無
X04n0223_p0738b10║方，明智、悲二德以體用徧周，載育萬有而無體也。
X04n0223_p0738b11║像戊、巳二位，戊表智，巳表悲。然達世應真者，方始
X04n0223_p0738b12║徹其萬法之本也。始得妙用之精微者，智、悲為本
X04n0223_p0738b13║也。此瞿波者，亦云瞿夷，此云守護地者，守護菩薩
X04n0223_p0738b14║行中大慈大悲之地，如毗盧遮那如來是智，以華
X04n0223_p0738b15║冠纓絡眾福莊嚴，是智悲二行之報生佛也。列位
X04n0223_p0738b16║雖二，行是一人。瞿波雖號如來為太子時第三夫
X04n0223_p0738b17║人之數，意是表慈悲法悅之位，終非如世間五欲
X04n0223_p0738b18║妻也。如來出世，應真智會，體徧十方，不可以如世
X04n0223_p0738b19║間質礙論，不可以作世間形相解。現同人間，示同
X04n0223_p0738b20║人法，現同天上，與天同風，地獄、畜生隨類差別，不
X04n0223_p0738b21║可以作一行知，不可以作一身解，眾生無量，佛亦
X04n0223_p0738b22║同然。然其報土報身徧一切方，出超三界，與菩薩
X04n0223_p0738b23║眾人天同居，有翳之流恒同身共居，而常不知不
X04n0223_p0738b24║見十方佛剎，智境含容於一微塵，總圓無盡。言瞿
X04n0223_p0738c01║波者，約此人間現同人法，有而不著，表大智之功
X04n0223_p0738c02║難捨而能捨，起引生之路，如經下文自說往古同
X04n0223_p0738c03║行之因緣，所行菩薩行為夫妻之緣起，乃至佛位。
X04n0223_p0738c04║又約先德所說，如來為太子時有三夫人，一名耶
X04n0223_p0738c05║輸陀羅，二名瞿波，三名摩奴舍，未知出何教門。約
X04n0223_p0738c06║有此義，如耶輸陀羅出家作比丘尼，依三乘出世
X04n0223_p0738c07║法，如瞿波作善財十地位中善知識，表十地大悲
X04n0223_p0738c08║行徹。約古人作四句解之：一、得真不證，二、知真行
X04n0223_p0738c09║俗，三、處纏不染，四、大悲同事。此約毗盧遮那行、普
X04n0223_p0738c10║賢行、十方六道化身處世應根大悲之行。今約立
X04n0223_p0738c11║十門，以歎其德：一、以智體無依，隨器現相門；二、即
X04n0223_p0738c12║相如影，性無俗塵門；三、智影本無器，隨心現門；四、
X04n0223_p0738c13║智無彼此，如響應緣門；五、眾生妄夢所見，非智有
X04n0223_p0738c14║作門；六、智無所作，隨夢幻生門；七、如幻人有形無
X04n0223_p0738c15║質，非有欲想門；八、以智體如空，隨本願力，十方對
X04n0223_p0738c16║現門；九、以無作大悲，徹俗利生門；十、以大智徧通
X04n0223_p0738c17║含識，俗體恒真，而無所污門。以此十法，歎瞿波行
X04n0223_p0738c18║普賢之行。若以普賢行中，引眾生出纏離俗之行
X04n0223_p0738c19║具，即須擇是簡非，應根所宜治惑。若智現隨流而
X04n0223_p0738c20║性常者，此為佛子說大意。此瞿波十地道終，出世
X04n0223_p0738c21║智滿，欲令諸菩薩至十地道者，入十一地普賢行
X04n0223_p0738c22║門。如蓮華處水不濕，成處世大悲，破其染淨二種
X04n0223_p0738c23║習障，方得入十一地普賢行。如前〈十定品〉十地位
X04n0223_p0738c24║中灌頂受如來職位。出世智悲二行已滿，猶於十
X04n0223_p0739a01║一地位，三度入百千三昧門，畢竟覓普賢菩薩不
X04n0223_p0739a02║得；如來令生想念志求，方見普賢菩薩，為有出世
X04n0223_p0739a03║淨智習在。准此例知，須發廣大悲願，誓度有情，深
X04n0223_p0739a04║觀世間，與真體一，不屬染淨。處幻生門，入幻住海，
X04n0223_p0739a05║化幻眾生，知如幻性。入無依智門，等法界性，以智
X04n0223_p0739a06║幻生身，幻作一切供養之具，供養一切幻生。如來
X04n0223_p0739a07║以如是智幻生門，供佛利生，無有休息。
X04n0223_p0739a08║第十、迦毗羅城瞿波女，主法雲地。
X04n0223_p0739a09║【經】爾時，善財童子向迦毗羅城，思惟修習受生解脫，
X04n0223_p0739a10║增長廣大，憶念不捨。漸次遊行，至菩薩集會普現法
X04n0223_p0739a11║界光明講堂。其中有神，號無憂德，與一萬主宮殿神
X04n0223_p0739a12║俱，來迎善財，作如是言：「善來丈夫！有大智慧，有大勇
X04n0223_p0739a13║猛，能修菩薩不可思議自在解脫，心恒不捨廣大誓
X04n0223_p0739a14║願，善能觀察諸法境界，安住法城，入於無量諸方便
X04n0223_p0739a15║門，成就如來功德大海，得妙辯才，善調眾生，獲聖智
X04n0223_p0739a16║身，恒順修行，知諸眾生心行差別，令其歡喜，趣向佛
X04n0223_p0739a17║道。我觀仁者，修諸妙行，心無暫懈，威儀所行，悉皆清
X04n0223_p0739a18║淨，汝當不久得諸如來清淨莊嚴無上三業，以諸相
X04n0223_p0739a19║好莊嚴其身，以十力智瑩飾其心，遊諸世間。我觀仁
X04n0223_p0739a20║者，勇猛精進而無有比，不久當得普見三世一切諸
X04n0223_p0739a21║佛，聽受其法，不久當得一切菩薩禪定解脫諸三昧
X04n0223_p0739a22║樂，不久當入諸佛如來甚深解脫。何以故？見善知識，
X04n0223_p0739a23║親近供養，聽受其教，憶念修行，不懈不退，無憂無悔，
X04n0223_p0739a24║無有障礙，魔及魔民不能為難，不久當成無上果故。」
X04n0223_p0739b01║善財童子言：「聖者！如向所說，願我皆得。聖者！我願一
X04n0223_p0739b02║切眾生，息諸熱惱，離諸惡業，生諸安樂，修諸淨行。聖
X04n0223_p0739b03║者！一切眾生，起諸煩惱，造諸惡業，墮諸惡趣，若身若
X04n0223_p0739b04║心，恒受楚毒，菩薩見已，心生憂惱。聖者！譬如有人，唯
X04n0223_p0739b05║有一子，愛念情至，忽見被人割截肢體，其心痛切，不
X04n0223_p0739b06║能自安。菩薩摩訶薩亦復如是，見諸眾生以煩惱業
X04n0223_p0739b07║墮三惡趣受種種苦，心大憂惱；若見眾生起身、語、意
X04n0223_p0739b08║三種善業，生天、人趣受身、心樂，菩薩爾時生大歡喜。
X04n0223_p0739b09║何以故？菩薩不自為故，求一切智，不貪生死諸欲快
X04n0223_p0739b10║樂，不隨想倒、見倒、心倒、諸結、隨眠、愛見力轉，不起眾
X04n0223_p0739b11║生種種樂想，亦不味著諸禪定樂，非有障礙、疲厭、退
X04n0223_p0739b12║轉，住於生死。但見眾生於諸有中具受無量種種諸
X04n0223_p0739b13║苦，起大悲心，以大願力而普攝取；悲願力故，修菩薩
X04n0223_p0739b14║行，為斷一切眾生煩惱，為求如來一切智智，為供養
X04n0223_p0739b15║一切諸佛如來，為嚴淨一切廣大國土，為淨治一切
X04n0223_p0739b16║眾生樂欲，及其所有身、心諸行，於生死中無有疲厭。
X04n0223_p0739b17║聖者！菩薩摩訶薩於諸眾生，為莊嚴，令生人、天富貴
X04n0223_p0739b18║樂故；為父母，為其安立菩提心故；為養育，令其成就
X04n0223_p0739b19║菩薩道故；為衛護，令其遠離三惡道故；為船師，令其
X04n0223_p0739b20║得渡生死海故；為歸依，令捨諸魔煩惱怖故；為究竟，
X04n0223_p0739b21║令其永得清涼樂故；為津濟，令入一切諸佛海故；為
X04n0223_p0739b22║導師，令至一切法寶洲故；為妙華，開敷諸佛功德心
X04n0223_p0739b23║故；為嚴具，常放福德智慧光故；為可樂，凡有所作悉
X04n0223_p0739b24║端嚴故；為可尊，遠離一切諸惡業故；為普賢，具足一
X04n0223_p0739c01║切端嚴身故；為大明，常放智慧淨光明故；為大雲，常
X04n0223_p0739c02║雨一切甘露法故。聖者！菩薩如是修諸行時，令一切
X04n0223_p0739c03║眾生皆生愛樂、具足法樂。」爾時，善財童子將升法堂，
X04n0223_p0739c04║其無憂德及諸神眾，以出過諸天上妙華鬘、塗香、末
X04n0223_p0739c05║香，及以種種寶莊嚴具，散善財上而說頌曰：
X04n0223_p0739c06║「汝今出世間，為世大明燈，普為諸眾生，
X04n0223_p0739c07║勤求無上覺。無量億千劫，難可得見汝，
X04n0223_p0739c08║功德日今出，滅除諸世闇。汝見諸眾生，
X04n0223_p0739c09║顛倒惑所覆，而興大悲意，求證無師道。
X04n0223_p0739c10║汝以清淨心，尋求佛菩提，承事善知識，
X04n0223_p0739c11║不自惜身命。汝於諸世間，無依無所著，
X04n0223_p0739c12║其心普無礙，清淨如虗空。汝修菩提行，
X04n0223_p0739c13║功德悉圓滿，放大智慧光，普照一切世。
X04n0223_p0739c14║汝不離世間，亦不著於世，行世無障礙，
X04n0223_p0739c15║如風遊虗空。譬如火災起，一切無能滅，
X04n0223_p0739c16║汝修菩提行，精進火亦然。勇猛大精進，
X04n0223_p0739c17║堅固不可動，金剛慧師子，遊行無所畏。
X04n0223_p0739c18║一切法界中，所有諸剎海，汝悉能往詣，
X04n0223_p0739c19║親近善知識。」
X04n0223_p0739c20║爾時，無憂德神說此頌已，為愛樂法故，隨逐善財，恒
X04n0223_p0739c21║不捨離。爾時，善財童子入普現法界光明講堂，周徧
X04n0223_p0739c22║推求彼釋氏女，見在堂內坐寶蓮華師子之座，八萬
X04n0223_p0739c23║四千婇女所共圍遶。是諸婇女靡不皆從王種中生，
X04n0223_p0739c24║悉於過去修菩薩行，同種善根；布施、愛語普攝眾生，
X04n0223_p0740a01║已能明見一切智境，已共修習佛菩提行；恒住正定，
X04n0223_p0740a02║常遊大悲，普攝眾生猶如一子；慈心具足，眷屬清淨，
X04n0223_p0740a03║已於過去成就菩薩不可思議善巧方便，皆於阿耨
X04n0223_p0740a04║多羅三藐三菩提得不退轉；具足菩薩諸波羅蜜，離
X04n0223_p0740a05║諸取著，不樂生死；雖行諸有，心常清淨，恒勤觀察一
X04n0223_p0740a06║切智道；離障蓋網，超諸著處，從於法身而示化形；生
X04n0223_p0740a07║普賢行，長菩薩力，智日慧燈悉已圓滿。爾時，善財童
X04n0223_p0740a08║子詣彼釋女瞿波之所，頂禮其足，合掌而住，作如是
X04n0223_p0740a09║言：「聖者！我已先發阿耨多羅三藐三菩提心，而未知
X04n0223_p0740a10║菩薩云何於生死中而不為生死過患所染，了法自
X04n0223_p0740a11║性而不住聲聞、辟支佛地，具足佛法而修菩薩行，住
X04n0223_p0740a12║菩薩地而入佛境界，超過世間而於世受生，成就法
X04n0223_p0740a13║身而示現無邊種種色身，證無相法而為眾生示現
X04n0223_p0740a14║諸相，知法無說而廣為眾生演說諸法；知眾生空，而
X04n0223_p0740a15║恒不捨化眾生事；雖知諸佛不生不滅，而勤供養無
X04n0223_p0740a16║有退轉；雖知諸法無業無報，而修諸善行恒不止息。」
X04n0223_p0740a17║時，瞿波女告善財言：「善哉！善哉！善男子！汝今能問菩
X04n0223_p0740a18║薩摩訶薩如是行法，修習普賢諸行願者能如是問。
X04n0223_p0740a19║諦聽！諦聽！善思念之！我當承佛神力為汝宣說。善男
X04n0223_p0740a20║子！若諸菩薩成就十法，則能圓滿因陀羅網普智光
X04n0223_p0740a21║明菩薩之行。何等為十？所謂：依善知識故，得廣大勝
X04n0223_p0740a22║解故，得清淨欲樂故，集一切福智故，於諸佛所聽聞
X04n0223_p0740a23║法故，心恒不捨三世佛故，同於一切菩薩行故，一切
X04n0223_p0740a24║如來所護念故，大悲妙願皆清淨故，能以智力普斷
X04n0223_p0740b01║一切諸生死故。是為十。若諸菩薩成就此法，則能圓
X04n0223_p0740b02║滿因陀羅網普智光明菩薩之行。佛子！若菩薩親近
X04n0223_p0740b03║善知識，則能精進不退，修習出生無盡佛法。佛子！菩
X04n0223_p0740b04║薩以十種法承事善知識。何等為十？所謂：於自身命
X04n0223_p0740b05║無所顧惜；於世樂具心不貪求；知一切法性皆平等，
X04n0223_p0740b06║永不退捨一切智願；觀察一切法界實相，心恒捨離
X04n0223_p0740b07║一切有海；知法如空，心無所依；成就一切菩薩大願，
X04n0223_p0740b08║常能示現一切剎海，淨修菩薩無礙智輪。佛子！應以
X04n0223_p0740b09║此法承事一切諸善知識，無所違逆。」爾時，釋迦瞿波
X04n0223_p0740b10║女欲重明此義，承佛神力，觀察十方而說頌言：
X04n0223_p0740b11║「菩薩為利諸羣生，正念親承善知識，
X04n0223_p0740b12║敬之如佛心無怠，此行於世帝網行。
X04n0223_p0740b13║勝解廣大如虗空，一切三世悉入中，
X04n0223_p0740b14║國土眾生佛皆爾，此是普智光明行。
X04n0223_p0740b15║志樂如空無有際，永斷煩惱離諸垢，
X04n0223_p0740b16║一切佛所修功德，此行於世身雲行。
X04n0223_p0740b17║菩薩修習一切智，不可思議功德海，
X04n0223_p0740b18║淨諸福德智慧身，此行於世不染行。
X04n0223_p0740b19║一切諸佛如來所，聽受其法無厭足，
X04n0223_p0740b20║能生實相智慧燈，此行於世普照行。
X04n0223_p0740b21║十方諸佛無有量，一念一切悉能入，
X04n0223_p0740b22║心恒不捨諸如來，此向菩提大願行。
X04n0223_p0740b23║能入諸佛大眾會，一切菩薩三昧海，
X04n0223_p0740b24║願海及以方便海，此行於世帝網行。
X04n0223_p0740c01║一切諸佛所加持，盡未來際無邊劫，
X04n0223_p0740c02║處處修行普賢道，此是菩薩分身行。
X04n0223_p0740c03║見諸眾生受大苦，起大慈悲現世間，
X04n0223_p0740c04║演法光明除闇冥，此是菩薩智日行。
X04n0223_p0740c05║見諸眾生在諸趣，為集無邊妙法輪，
X04n0223_p0740c06║令其永斷生死流，此是修行普賢行。
X04n0223_p0740c07║菩薩修行此方便，隨眾生心而現身，
X04n0223_p0740c08║普於一切諸趣中，化度無量諸含識。
X04n0223_p0740c09║以大慈悲方便力，普徧世間而現身，
X04n0223_p0740c10║隨其解欲為說法，皆令趣向菩提道。」
X04n0223_p0740c11║時，釋迦瞿波說此頌已，告善財童子言：「善男子！我已
X04n0223_p0740c12║成就觀察一切菩薩三昧海解脫門。」善財言：「大聖！此
X04n0223_p0740c13║解脫門境界云何？」答言：「善男子！我入此解脫，知此娑
X04n0223_p0740c14║婆世界佛剎微塵數劫，所有眾生，於諸趣中，死此生
X04n0223_p0740c15║彼，作善作惡，受諸果報；有求出離、不求出離，正定、邪
X04n0223_p0740c16║定及以不定，有煩惱善根、無煩惱善根，具足善根、不
X04n0223_p0740c17║具足善根，不善根所攝善根、善根所攝不善根，如是
X04n0223_p0740c18║所集善、不善法，我皆知見。又，彼劫中所有諸佛名號
X04n0223_p0740c19║次第，我悉了知。彼佛世尊，從初發心，及以方便，求一
X04n0223_p0740c20║切智，出生一切諸大願海，供養諸佛，修菩薩行，成等
X04n0223_p0740c21║正覺，轉妙法輪，現大神通，化度眾生，我悉了知。亦知
X04n0223_p0740c22║彼佛眾會差別，其眾會中，有諸眾生，依聲聞乘而得
X04n0223_p0740c23║出離；其聲聞眾，過去修習一切善根，及其所得種種
X04n0223_p0740c24║智慧，我悉了知。有諸眾生，依獨覺乘而得出離；其諸
X04n0223_p0741a01║獨覺所有善根、所得菩提、寂滅解脫、神通變化、成熟
X04n0223_p0741a02║眾生、入於涅槃，我悉了知。亦知彼佛諸菩薩眾，其諸
X04n0223_p0741a03║菩薩，從初發心，修習善根，出生無量諸大願行，成就
X04n0223_p0741a04║滿足諸波羅蜜種種莊嚴菩薩之道；以自在力，入菩
X04n0223_p0741a05║薩地，住菩薩地，觀菩薩地，淨菩薩地；菩薩地相、菩薩
X04n0223_p0741a06║地智、菩薩攝智、菩薩教化眾生智、菩薩建立智、菩薩
X04n0223_p0741a07║廣大行境界、菩薩神通行、菩薩三昧海、菩薩方便，菩
X04n0223_p0741a08║薩於念念中所入三昧海、所得一切智光明、所獲一
X04n0223_p0741a09║切智電光雲、所得實相忍、所通達一切智、所住剎海、
X04n0223_p0741a10║所入法海、所知眾生海、所住方便、所發誓願、所現神
X04n0223_p0741a11║通，我悉了知。善男子！此娑婆世界，盡未來際，所有劫
X04n0223_p0741a12║海，展轉不斷，我皆了知。如知娑婆世界，亦知娑婆世
X04n0223_p0741a13║界內微塵數世界，亦知娑婆世界內一切世界，亦知
X04n0223_p0741a14║娑婆世界微塵內所有世界，亦知娑婆世界外十方
X04n0223_p0741a15║無間所住世界，亦知娑婆世界世界種所攝世界，亦
X04n0223_p0741a16║知毗盧遮那世尊此華藏世界海中十方無量諸世
X04n0223_p0741a17║界種所攝世界，所謂：世界廣博、世界安立、世界輪、世
X04n0223_p0741a18║界場、世界差別、世界轉、世界蓮華、世界須彌、世界名
X04n0223_p0741a19║號。盡此世界海一切世界，由毗盧遮那世尊本願力
X04n0223_p0741a20║故，我悉能知，亦能憶念。亦念如來往昔所有諸因緣
X04n0223_p0741a21║海，所謂：修習一切諸乘方便，無量劫中住菩薩行，淨
X04n0223_p0741a22║佛國土，教化眾生，承事諸佛，造立住處，聽受說法，獲
X04n0223_p0741a23║諸三昧，得諸自在，修檀波羅蜜，入佛功德海，持戒苦
X04n0223_p0741a24║行，具足諸忍，勇猛精進，成就諸禪，圓滿淨慧，於一切
X04n0223_p0741b01║處示現受生，普賢行願悉皆清淨，普入諸剎，普淨佛
X04n0223_p0741b02║土，普入一切如來智海，普攝一切諸佛菩提，得於如
X04n0223_p0741b03║來大智光明，證於諸佛一切智性，成等正覺，轉妙法
X04n0223_p0741b04║輪。及其所有道場眾會，其眾會中一切眾生，往世已
X04n0223_p0741b05║來所種善根，從初發心，成熟眾生，修行方便，念念增
X04n0223_p0741b06║長，獲諸三昧神通解脫；如是一切，我悉了知。何以故？
X04n0223_p0741b07║我此解脫，能知一切眾生心行、一切眾生修行善根、
X04n0223_p0741b08║一切眾生雜染清淨、一切眾生種種差別、一切聲聞
X04n0223_p0741b09║諸三昧門、一切緣覺寂靜三昧神通解脫、一切菩薩、
X04n0223_p0741b10║一切如來解脫光明，皆了知故。」爾時，善財童子白瞿
X04n0223_p0741b11║波言：「聖者！得此解脫，其已久如？」答言：「善男子！我於往
X04n0223_p0741b12║世，過佛剎微塵數劫，有劫名勝行，世界名無畏。彼世
X04n0223_p0741b13║界中，有四天下，名為安隱。其四天下閻浮提中，有一
X04n0223_p0741b14║王城，名高勝樹，於八十王城中最為上首。彼時，有王
X04n0223_p0741b15║名曰財主，其王具有六萬婇女、五百大臣、五百王子；
X04n0223_p0741b16║其諸王子皆悉勇健，能伏怨敵。其王太子，名威德主，
X04n0223_p0741b17║端正殊特，人所樂見；足下平滿，輪相備具，足趺隆起，
X04n0223_p0741b18║手足指間皆有網縵，足跟齊正，手足柔輭，伊尼延鹿
X04n0223_p0741b19║王腨，七處圓滿，陰藏隱密；其身上分如師子王，兩肩
X04n0223_p0741b20║平滿，雙臂𦟛長，身相端直，頸文三道，頰如師子，具四
X04n0223_p0741b21║十齒，悉皆齊密，四牙鮮白；其舌長廣，出梵音聲，眼目
X04n0223_p0741b22║紺青，睫如牛王，眉間毫相，頂上肉髻，皮膚細輭如真
X04n0223_p0741b23║金色，身毛上靡，髮帝青色，其身洪滿如尼拘陀樹。爾
X04n0223_p0741b24║時，太子受父王教，與十千婇女詣香牙園遊觀戲樂。
X04n0223_p0741c01║太子是時乘妙寶車，其車具有種種嚴飾，置大摩尼
X04n0223_p0741c02║師子之座而坐其上；五百婇女各執寶繩牽馭而行，
X04n0223_p0741c03║進止有度，不遲不速；百千萬人持諸寶蓋，百千萬人
X04n0223_p0741c04║持諸寶幢，百千萬人持諸寶幡，百千萬人作諸妓樂，
X04n0223_p0741c05║百千萬人燒諸名香，百千萬人散諸妙華，前後圍遶
X04n0223_p0741c06║而為翊從。道路平正，無有高下，眾寶、雜華散布其上，
X04n0223_p0741c07║寶樹行列，寶網彌覆，種種樓閣延袤其間。其樓閣中，
X04n0223_p0741c08║或有積聚種種珍寶，或有陳列諸莊嚴具，或有供設
X04n0223_p0741c09║種種飲食，或有懸布種種衣服，或有備擬諸資生物，
X04n0223_p0741c10║或復安置端正女人，及以無量僮僕、侍從，隨有所須，
X04n0223_p0741c11║悉皆施與。時，有母人名為善現，將一童女，名具足妙
X04n0223_p0741c12║德，顏容端正，色相嚴潔，洪纖得所，脩短合度，目髮紺
X04n0223_p0741c13║青，聲如梵音，善達工巧，精通辯論，恭勤匪懈，慈愍不
X04n0223_p0741c14║害，具足慚愧，柔和質直，離癡寡欲，無諸諂誑，乘妙寶
X04n0223_p0741c15║車，婇女圍遶，及與其母從王城出。先太子行，見其太
X04n0223_p0741c16║子言辭諷詠，心生愛染而白母言：『我心願得敬事此
X04n0223_p0741c17║人，若不遂情，當自殞滅。』母告女言：『莫生此念！何以故？
X04n0223_p0741c18║此甚難得！此人具足輪王諸相，後當嗣位作轉輪王，
X04n0223_p0741c19║有寶女出，騰空自在。我等卑賤，非其匹偶，此處難得，
X04n0223_p0741c20║勿生是念！』彼香牙園側有一道場，名法雲光明。時，有
X04n0223_p0741c21║如來名勝日身，十號具足，於中出現已經七日。時，彼
X04n0223_p0741c22║童女暫時假寐，夢見其佛。從夢覺已，空中有天而告
X04n0223_p0741c23║之言：『勝日身如來於法雲光明道場成等正覺已經
X04n0223_p0741c24║七日，諸菩薩眾前後圍遶，天、龍、夜叉、乾闥婆、阿脩羅、
X04n0223_p0742a01║迦樓羅、緊那羅、摩睺羅伽、梵天乃至色究竟天，諸地
X04n0223_p0742a02║神、風神、火神、水神、河神、海神、山神、樹神、園神、藥神、主
X04n0223_p0742a03║城神等，為見佛故，皆來集會。』時，妙德童女夢覩如來
X04n0223_p0742a04║故，聞佛功德故，其心安隱，無有怖畏，於太子前而說
X04n0223_p0742a05║頌言：
X04n0223_p0742a06║「『我身最端正，名聞徧十方，智慧無等倫，
X04n0223_p0742a07║善達諸工巧。無量百千眾，見我皆貪染，
X04n0223_p0742a08║我心不於彼，而生少愛欲。無瞋亦無恨，
X04n0223_p0742a09║無嫌亦無喜，但發廣大心，利益諸眾生。
X04n0223_p0742a10║我今見太子，具諸功德相，其心大欣慶，
X04n0223_p0742a11║諸根咸悅樂。色如光明寶，髮美而右旋，
X04n0223_p0742a12║額廣眉纖曲，我心願事汝。我觀太子身，
X04n0223_p0742a13║譬如真金像，亦如大寶山，相好有光明。
X04n0223_p0742a14║目廣紺青色，月面師子頰，喜顏美妙音，
X04n0223_p0742a15║願垂哀納我。舌相廣長妙，猶如赤銅色，
X04n0223_p0742a16║梵音緊那聲，聞者皆歡喜。口方不褰縮，
X04n0223_p0742a17║齒白悉齊密，發言現笑時，見者心歡喜。
X04n0223_p0742a18║離垢清淨身，具相三十二，必當於此界，
X04n0223_p0742a19║而作轉輪位。』」
X04n0223_p0742a20║「爾時，太子告彼女言：『汝是誰女？為誰守護？若先屬人，
X04n0223_p0742a21║我則不應起愛染心。』爾時，太子以頌問曰：
X04n0223_p0742a22║「『汝身極清淨，功德相具足，我今問於汝，
X04n0223_p0742a23║汝於誰所住？誰為汝父母？汝今繫屬誰？
X04n0223_p0742a24║若已屬於人，彼人攝受汝。汝不盜他物，
X04n0223_p0742b01║汝不有害心，汝不作邪淫，汝依何語住？
X04n0223_p0742b02║不說他人惡，不壞他所親，不侵他境界，
X04n0223_p0742b03║不於他恚怒，不生邪險見，不作相違業，
X04n0223_p0742b04║不以諂曲力，方便誑世間。尊重父母不？
X04n0223_p0742b05║敬善知識不？見諸貧窮人，能生攝心不？
X04n0223_p0742b06║若有善知識，誨示於汝法，能生堅固心，
X04n0223_p0742b07║究竟尊重不？愛樂於佛不？了知菩薩不？
X04n0223_p0742b08║眾僧功德海，汝能恭敬不？汝能知法不？
X04n0223_p0742b09║能淨眾生不？為住於法中，為住於非法？
X04n0223_p0742b10║見諸孤獨者，能起慈心不？見惡道眾生，
X04n0223_p0742b11║能生大悲不？見他得榮樂，能生歡喜不？
X04n0223_p0742b12║他來逼迫汝，汝無瞋惱不？汝發菩提意，
X04n0223_p0742b13║開悟眾生不？無邊劫修行，能無疲倦不？』」
X04n0223_p0742b14║「爾時，女母為其太子而說頌言：
X04n0223_p0742b15║「『太子汝應聽，我今說此女，初生及長成，
X04n0223_p0742b16║一切諸因緣。太子始生日，即從蓮華生，
X04n0223_p0742b17║其目淨脩廣，肢節悉具足。我曾於春月，
X04n0223_p0742b18║遊觀娑羅園，普見諸藥艸，種種皆榮茂。
X04n0223_p0742b19║奇樹發妙華，望之如慶雲，好鳥相和鳴，
X04n0223_p0742b20║林間共歡樂。同遊八百女，端正奪人心，
X04n0223_p0742b21║被服皆嚴麗，歌詠悉殊美。彼園有浴池，
X04n0223_p0742b22║名曰蓮華幢，我於池岸坐，婇女眾圍遶。
X04n0223_p0742b23║於彼蓮池內，忽生千葉華，寶葉琉璃莖，
X04n0223_p0742b24║閻浮金為臺。爾時夜分盡，日光初出現，
X04n0223_p0742c01║其蓮正開剖，放大清淨光。其光極熾盛，
X04n0223_p0742c02║譬如日初出，普照閻浮提，眾歎未曾有。
X04n0223_p0742c03║時見此玉女，從彼蓮華生，其身甚清淨，
X04n0223_p0742c04║肢分皆圓滿。此是人間寶，從於淨業生，
X04n0223_p0742c05║宿因無失壞，今受此果報。紺髮青蓮眼，
X04n0223_p0742c06║梵聲金色光，華鬘眾寶髻，清淨無諸垢。
X04n0223_p0742c07║肢節悉具足，其身無缺減，譬如真金像，
X04n0223_p0742c08║安處寶華中。毛孔栴檀香，普熏於一切，
X04n0223_p0742c09║口出青蓮香，常演梵音聲。此女所住處，
X04n0223_p0742c10║常有天音樂，不應下劣人，而當如是偶。
X04n0223_p0742c11║世間無有人，堪與此為夫，唯汝相嚴身，
X04n0223_p0742c12║願垂見納受。非長亦非短，非麤亦非細，
X04n0223_p0742c13║種種悉端嚴，願垂見納受。文字算數法，
X04n0223_p0742c14║工巧諸技藝，一切皆通達，願垂見納受。
X04n0223_p0742c15║善了諸兵法，巧斷眾諍訟，能調難可調，
X04n0223_p0742c16║願垂見納受。其身甚清淨，見者無厭足，
X04n0223_p0742c17║功德自莊嚴，汝應垂納受。眾生所有患，
X04n0223_p0742c18║善達彼緣起，應病而與藥，一切能消滅。
X04n0223_p0742c19║閻浮語言法，差別無量種，乃至妓樂音，
X04n0223_p0742c20║靡不皆通達。婦人之所能，此女一切知，
X04n0223_p0742c21║而無女人過，願垂速納受。不嫉亦不慳，
X04n0223_p0742c22║無貪亦無恚，質直性柔輭，離諸麤獷惡。
X04n0223_p0742c23║恭敬於尊者，奉事無違逆，樂修諸善行，
X04n0223_p0742c24║此能隨順汝。若見於老病，貧窮在苦難，
X04n0223_p0743a01║無救無所依，常生大慈愍。常觀第一義，
X04n0223_p0743a02║不求自利樂，但願益眾生，以此莊嚴心。
X04n0223_p0743a03║行住與坐臥，一切無放逸，言說及默然，
X04n0223_p0743a04║見者咸欣樂。雖於一切處，皆無染著心，
X04n0223_p0743a05║見有功德人，樂觀無厭足。尊重善知識，
X04n0223_p0743a06║樂見離惡人，其心不躁動，先思後作業。
X04n0223_p0743a07║福智所莊嚴，一切無怨恨，女人中最上。
X04n0223_p0743a08║宜應事太子。』」
X04n0223_p0743a09║
X04n0223_p0743a10║大方廣佛新華嚴經合論卷第一百十二
X04n0223_p0743a11║
X04n0223_p0743a12║音切
X04n0223_p0743a13║腨（船輭切。）𦟛（丑恭切。）睫（子葉切。）翊（亦音。）殞（于敏切。）偶（吾苟切。）褰（去乾
X04n0223_p0743a14║切。）豁（呼括切。）縵（莫半切。）嗣（寺音。）獷（古猛切。）