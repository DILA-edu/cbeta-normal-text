X07n0234_p0615a01║
X07n0234_p0615a02║No. 234
X07n0234_p0615a03║大方廣佛華嚴經疏卷第一并序
X07n0234_p0615a04║
X07n0234_p0615a05║清涼山沙門　澄觀　述
X07n0234_p0615a06║晉水沙門　（淨源）　錄疏注經
X07n0234_p0615a07║往復無際，動靜一源，含眾妙而有餘，超言思而逈
X07n0234_p0615a08║出者，其唯法界歟！剖裂玄微，昭廓心境，窮理盡性，
X07n0234_p0615a09║徹果該因，汪洋沖融，廣大悉備者，其唯《大方廣佛
X07n0234_p0615a10║華嚴經》焉！故我世尊十身初滿，正覺始成，乘願行
X07n0234_p0615a11║以彌綸，混虗空為體性，富有萬德，蕩為纖塵。湛智
X07n0234_p0615a12║海之澄波，虗含萬象；皎性空之滿月，頓落百川。不
X07n0234_p0615a13║起樹王，羅七處於法界；無違後際，暢九會於初成。
X07n0234_p0615a14║盡宏廓之幽宗，被難思之海會。圓音落落，該十剎
X07n0234_p0615a15║而頓周；主伴重重，極十方而齊唱。雖空空絕迹，而
X07n0234_p0615a16║義天之星象燦然；湛湛亡言，而教海之波瀾浩瀚。
X07n0234_p0615a17║若乃千門潛注，與眾典為洪源；萬德交歸，攝群經
X07n0234_p0615a18║為眷屬。其為旨也，冥真體於萬化之域，顯德相於
X07n0234_p0615a19║重玄之門。用繁興以恒如，智周鑒而常靜。真妄交
X07n0234_p0615a20║徹，即凡心而見佛心；事理雙修，依本智而求佛智。
X07n0234_p0615a21║理隨事變，則一多緣起之無邊；事得理融，則千差
X07n0234_p0615a22║涉入而無礙。故得十身歷然而相作，六位不亂以
X07n0234_p0615a23║更收。廣大即入於無間，塵毛包納而無外。炳然齊
X07n0234_p0615a24║現，猶彼芥缾；具足同時，方之海滴。一多無礙，等虗
X07n0234_p0615b01║室之千燈；隱顯俱成，似秋空之片月。重重交映，若
X07n0234_p0615b02║帝網之垂珠；念念圓融，類夕夢之經世。法門重疊，
X07n0234_p0615b03║若雲起長空；萬行芬披，比華開錦上。若夫高不可
X07n0234_p0615b04║仰，則積行菩薩曝鰓鱗於龍門；深不可窺，則上德
X07n0234_p0615b05║聲聞杜視聽於嘉會。見聞為種，八難超十地之階；
X07n0234_p0615b06║解行在躬，一生圓曠劫之果。師子奮迅，眾海頓證
X07n0234_p0615b07║於林中；象王迴旋，六千道成於言下。啟明東廟，智
X07n0234_p0615b08║滿不異於初心；寄位南求，因圓不踰於毛孔。剖微
X07n0234_p0615b09║塵之經卷，則念念果成；盡眾生之願門，則塵塵行
X07n0234_p0615b10║滿。真可謂常恒之妙說，通方之洪規，稱性之極談，
X07n0234_p0615b11║一乘之要軌也。尋斯玄旨，却覧餘經，其猶杲日麗
X07n0234_p0615b12║天，奪眾景之耀；須彌橫海，落群峯之高。是以菩薩
X07n0234_p0615b13║搜秘於龍宮，大賢闡揚於東夏。顧惟正法之代，尚
X07n0234_p0615b14║匿清輝；幸哉像季之時，偶斯玄化。況逢聖主，得在
X07n0234_p0615b15║靈山，竭思幽宗，豈無慶躍？題稱大方廣佛華嚴經
X07n0234_p0615b16║者，即無盡修多羅之總名；世主妙嚴品第一者，即
X07n0234_p0615b17║眾篇義類之別目。大以曠兼無際，方以正法自持，
X07n0234_p0615b18║廣則稱體而周，佛謂覺斯玄妙，華喻功德萬行，嚴
X07n0234_p0615b19║謂飾法成人。經乃法無竭之涌泉，貫玄凝之妙義，
X07n0234_p0615b20║攝無邊之海會，作終古之常規。佛及諸王，並稱世
X07n0234_p0615b21║主；法門依正，俱曰妙嚴。分義類以彰品名，冠群篇
X07n0234_p0615b22║而稱第一。斯經有三十九品，此品建初，故云大方
X07n0234_p0615b23║廣佛華嚴經世主妙嚴品第一。
X07n0234_p0615b24║歸命十方極三際，塵剎圓明調御師，
X07n0234_p0615c01║法界功德大悲雲，毗盧遮那大智海。
X07n0234_p0615c02║所住甚深真法性，所流圓滿脩多羅，
X07n0234_p0615c03║一一塵方佛會中，普賢文殊諸大士。
X07n0234_p0615c04║我今欲以一毛智，測量無邊法界空，
X07n0234_p0615c05║願承三寶同體慈，句句冥符諸佛意。
X07n0234_p0615c06║俾令法眼常無缺，盡眾生界如普賢，
X07n0234_p0615c07║迴茲勝善洽群生，速證菩提常樂果。
X07n0234_p0615c08║將釋經義，總啟十門：一教起因緣，二藏教所攝，三
X07n0234_p0615c09║義理分齊，四教所被機，五教體淺深，六宗趣通局，
X07n0234_p0615c10║七部類品會，八傳譯感通，九總釋經題，十別解文
X07n0234_p0615c11║義。
X07n0234_p0615c12║△初、因緣者，夫聖人設教，必有由致。若須彌巨海，
X07n0234_p0615c13║大因方為傾搖。今搖如來融金之德山，動深廣之
X07n0234_p0615c14║智海，非小緣矣。故下經云：「非以一緣，非以一事，如
X07n0234_p0615c15║來出現而得成就。」出現本為大華嚴，故先因後緣，
X07n0234_p0615c16║各開十義，以顯無盡。因十義者：一、法應爾故；二、酬
X07n0234_p0615c17║宿因故；三、順機感故；四、為教本故；五、顯果德故；六、
X07n0234_p0615c18║彰地位故；七、說勝行故；八、示真法故；九、開因性故；
X07n0234_p0615c19║十、利今後故。言法爾者，夫王道坦坦千古同規，
X07n0234_p0615c20║一乘玄門諸佛齊證，故一切佛法爾皆於無盡世
X07n0234_p0615c21║界常轉如是無盡法輪，令諸眾生返本還源，窮未
X07n0234_p0615c22║來際無有休息。故〈不思議品〉中明一切諸佛能於
X07n0234_p0615c23║一身化現不可說不可說佛剎微盡數頭，一一頭
X07n0234_p0615c24║化爾所舌，一一舌出爾所音聲乃至文字句義，一
X07n0234_p0616a01║一充滿一切法界無有窮盡。斯則處以毛端橫該
X07n0234_p0616a02║法界，時以剎那豎窮劫海，處則頓起、時則常起，不
X07n0234_p0616a03║待別因但隨見聞，說有初成九會之別。諸慈悲者
X07n0234_p0616a04║於無盡中略此流轉，令尋於此見無邊法，如觀牖
X07n0234_p0616a05║隙見無際空，而此時處即同無盡，以一處即一切
X07n0234_p0616a06║處、一時即一切時故。二、酬宿因者，何以法爾如
X07n0234_p0616a07║是轉耶？宿因深故。夫根深則果茂，源遠則流長。宿
X07n0234_p0616a08║因既深，教起亦大。深大云何？我佛世尊創躡玄蹤，
X07n0234_p0616a09║棲神妙寂，悲智雙運，行願齊周。是以妄想弗翦而
X07n0234_p0616a10║廓徹性空，靈鑑匪磨而頓朗萬法，乃以無障礙解
X07n0234_p0616a11║脫闡斯妙門。宿因雖多，略有二種：一者、大願力。故
X07n0234_p0616a12║〈現相品〉云：「毗盧遮那佛，願力周法界，一切國土中，
X07n0234_p0616a13║恒轉無上輪。」兜率偈云：「如來不出世，亦無有涅槃，
X07n0234_p0616a14║以本大願力，示現自在法。」諸會佛加皆言願力，及
X07n0234_p0616a15║餘諸文誠證非一。二者、昔行力故。謂無量劫依願
X07n0234_p0616a16║起行，行成得果方能頓演。故主山神偈云：「往修勝
X07n0234_p0616a17║行無有邊，今獲神通亦無量，法門廣闢如塵數，悉
X07n0234_p0616a18║使眾生深悟喜。」三、順機感者，謂昔因法爾，雖能
X07n0234_p0616a19║常徧，約可流傳，皆由機感。離機說法，無所用故。其
X07n0234_p0616a20║猶上有白月，下資澄潭，潭清影現，機感應生。故兜
X07n0234_p0616a21║率偈云：「見佛亦復然，必假眾善業。」十方諸佛告功
X07n0234_p0616a22║德林，言及諸菩薩眾善根力，故解脫月云「此眾無
X07n0234_p0616a23║諸垢，志解悉明潔」等，皆是機應。廣顯機感，如第四
X07n0234_p0616a24║教所被機中。然此機感通於現、未，諸會當機即是
X07n0234_p0616b01║現在，今之聞者是未來機。四、為教本者，謂非海
X07n0234_p0616b02║無以潛流，非本無以垂末。將欲逐機漸施末教，先
X07n0234_p0616b03║示本法，頓演此經。然亦有二：一、為開漸之本，〈出現
X07n0234_p0616b04║品〉云：「如日初出，先照高山故。」二、為攝末之本，「如日
X07n0234_p0616b05║沒時，還照高山故。」無不從此法界流，無不還歸此
X07n0234_p0616b06║法界故。《法華》亦云：「始見我身，聞我所說，即皆信受，
X07n0234_p0616b07║入如來慧」，此漸本也。次云：「除先修習學小乘者」，即
X07n0234_p0616b08║開漸也。又云：「我今亦令得聞是經，入於佛慧」，即攝
X07n0234_p0616b09║末歸本也。斯則《法華》亦指此經以為本矣。五、顯
X07n0234_p0616b10║果德者，謂此本法中顯佛勝德，令諸菩薩信向證
X07n0234_p0616b11║故，不識寶玉不得其用，不知此德安能仰求？然果
X07n0234_p0616b12║德有二：一、依果，謂華藏世界海等；二、正果，如來十
X07n0234_p0616b13║身等。此二無礙以為佛德。然依正無礙通有六句：
X07n0234_p0616b14║一、依內現依，如塵中剎海；二、正內現正，如毛孔現
X07n0234_p0616b15║佛；三、正內現依；四、依內現正；五、依內現依正；六、正
X07n0234_p0616b16║內現正依。其文非一。又有四句：一、或唯依，佛即剎
X07n0234_p0616b17║故；二、或唯正，剎即佛故；三、俱；四、泯。思之可知。隨舉
X07n0234_p0616b18║一門則攝一切，並如下說。六、彰地位者，為顯菩
X07n0234_p0616b19║薩修行佛因，一道至果，有階差故。夫聖人之大寶
X07n0234_p0616b20║曰位，若無此位，行無成故。此亦二種：一、行布門，立
X07n0234_p0616b21║位差別故；二、圓融門，一位即攝一切位故。一一位
X07n0234_p0616b22║滿，即至佛故。初地云：一地之中，且攝一切諸地功
X07n0234_p0616b23║德，信該果海，初發心時，便成正覺等。然此二無礙，
X07n0234_p0616b24║以行布是教相施設，圓融是理性德用。相是即性
X07n0234_p0616c01║之相，故行布不礙圓融；性是即相之性，故圓融不
X07n0234_p0616c02║礙行布。圓融不礙行布，故一為無量；行布不礙圓
X07n0234_p0616c03║融，故無量為一。無量為一，故融通隱隱；一為無量，
X07n0234_p0616c04║故涉入重重。故世親以六相圓融，上下之文非一。
X07n0234_p0616c05║七、說勝行者，欲登妙位，非行不階，故君子不患
X07n0234_p0616c06║無位，患己不立。行亦二種：一、頓成諸行，一行一切
X07n0234_p0616c07║行。故〈十住品〉云：「一即是多多即一」等。〈普賢行品〉說：
X07n0234_p0616c08║「一斷一切斷」等。二、徧成諸行，此即行布，謂自大菩
X07n0234_p0616c09║提心體相功德，乃至等覺中行，此二無礙，例如位
X07n0234_p0616c10║說。八、示真法者，欲成行位須解法理，不體理事
X07n0234_p0616c11║行亦非真。故兜率偈云：「不了真實法，諸佛故興世。」
X07n0234_p0616c12║此亦二種：一、顯事理無礙法；二、顯事事無礙法。並
X07n0234_p0616c13║如義分齊說。九、開因性者，謂上因果理事，皆由
X07n0234_p0616c14║眾生性有。若性非金玉，雖琢不成寶器。良以眾生
X07n0234_p0616c15║包性德而為體，依智海以為源，但相變體殊，情生
X07n0234_p0616c16║智隔。今令知心合體，達本情亡，故談斯經，以為顯
X07n0234_p0616c17║示。亦有二種：一、以言顯示，令其知有；二、使其修行，
X07n0234_p0616c18║悟入顯現，如下破塵出經卷等。亦如《法華》云：「唯以
X07n0234_p0616c19║一大事因緣故，出現於世。所謂開示悟入佛之知
X07n0234_p0616c20║見。」眾生等有，故言唯一。十、利今後者，既等有其
X07n0234_p0616c21║分，故廣利無邊。此亦二種：一、利今，即佛在當機；二、
X07n0234_p0616c22║利後，即今之見聞。〈發心品〉云：「我等諸佛護持此法，
X07n0234_p0616c23║令未來世一切菩薩未曾聞者，皆悉得聞。」此益復
X07n0234_p0616c24║二：一、令得見聞，為堅種故。〈出現品〉云：「如人食少金
X07n0234_p0617a01║剛，終竟不銷」等。二、令起行，成證入故。〈出現品〉又云：
X07n0234_p0617a02║「設有菩薩無量百千億那由他劫行六波羅蜜，修
X07n0234_p0617a03║習種種菩提分法，若未聞此如來不思議大威德
X07n0234_p0617a04║法門，或時聞已，不信、不解、不順、不入，不得名為真
X07n0234_p0617a05║實菩薩，以不能生如來家故。若聞此法，信、解、隨順、
X07n0234_p0617a06║悟入，當知此人生如來家，乃至深入如來無量境
X07n0234_p0617a07║界。」良以有作之修，多劫終成敗壞；無心體極，一念
X07n0234_p0617a08║便契佛家。〈賢首品〉云：「十剎塵數如來所，悉皆承事
X07n0234_p0617a09║盡一劫，若於此品能誦持，其福最勝過於彼」等。又
X07n0234_p0617a10║此利益，別對前九，成十種益，謂：一、聞法爾，則知常
X07n0234_p0617a11║徧，成見聞益；二、聞本行願，學佛發興，成發心益；三、
X07n0234_p0617a12║聞機感知，法由善起，成造修益；四、聞為本，知其義
X07n0234_p0617a13║圓，成頓得益；五、聞果德，則信、樂、願齊，成滅障益；六、
X07n0234_p0617a14║聞位期心證入，成攝位益；七、聞行發意修行，成起
X07n0234_p0617a15║行益；八、聞法決須解了，成稱性益；九、聞因知一切
X07n0234_p0617a16║皆同，成轉利益；十、總具前九，成速證益。故前九因
X07n0234_p0617a17║皆為今益。亦可前一一門皆成十益，可以意得。因
X07n0234_p0617a18║上十義，故此教興。〈發心品〉中有十所因，彼云：「以佛
X07n0234_p0617a19║神力故，世尊本願力故」等。因緣相參，對會因緣，可
X07n0234_p0617a20║以意得。
X07n0234_p0617a21║二、明說經緣者，一切經首說時、方、人等，皆是緣起。
X07n0234_p0617a22║今有十緣：一、依時，二、依處，三、依主，四、依三昧，五、依
X07n0234_p0617a23║現相，六、依說者，七、依聽者，八、依德本，九、依請者，十、
X07n0234_p0617a24║依加者。今初，依時。夫心冥至道，則混一古今，法
X07n0234_p0617b01║界無生，本亡時分。下經偈云：「諸佛得菩提，實不計
X07n0234_p0617b02║於日。」況無涯之說，念劫圓融哉！今以無時之時，略
X07n0234_p0617b03║顯十重時別：初、唯一念；二、盡七日；三、徧三際；四、攝
X07n0234_p0617b04║同類劫；五、收異類劫；六、以念攝劫；七、劫念重收；八、
X07n0234_p0617b05║異類界時；九、彼此相入；十、以本收末，謂以非劫為
X07n0234_p0617b06║劫故。於前十時，恒演此經。又此十種，隨一圓收。依
X07n0234_p0617b07║此說時，則無終始，亦隨見聞說初成等，如前法爾
X07n0234_p0617b08║中辨。若依此時，則逈異餘教，而餘教時不出於此。
X07n0234_p0617b09║或說三七、六七等，隨見聞故，廣如旨歸。第二、依
X07n0234_p0617b10║處者，夫智窮真際，能所兩亡，假說依真，而非國土。
X07n0234_p0617b11║況剎塵即入，染淨參融，圓滿教之普周，難以分其
X07n0234_p0617b12║處別。然真非事外，不壞所依，以上無時之時，徧非
X07n0234_p0617b13║處之處。然有言：「此經在穢土，說居摩竭等故。」有云：
X07n0234_p0617b14║「處淨土，說在華藏故。」有云：「如實義者，二種身土無
X07n0234_p0617b15║定異處，即於一處見聞異故。」上之三義，後一近宗。
X07n0234_p0617b16║然說此經處，淨穢無礙，通局交徹，各二四句。初淨
X07n0234_p0617b17║穢中，謂或唯染，或唯淨，如前二義；或俱，華藏內娑
X07n0234_p0617b18║婆故；或泯，染淨相盡，同一法界故。又或唯染，摩竭
X07n0234_p0617b19║等覆淨相故；或唯淨，其地金剛染相盡故；或俱，隱
X07n0234_p0617b20║顯無礙故；或俱非，各相形奪二相盡故。次明通局
X07n0234_p0617b21║交徹二四句者，謂或局此一界故，或通該十方故，
X07n0234_p0617b22║或俱即此即徧故，或泯二相盡故。又或局此界攝
X07n0234_p0617b23║一切故，或通此入一切故，或俱即攝即入故，或泯
X07n0234_p0617b24║形奪相盡故。又以一塵例剎，亦有四句，可知。若從
X07n0234_p0617c01║陿至寬，略顯十處：初、此閻浮七處九會而周法界，
X07n0234_p0617c02║如〈升須彌品〉；二、周百億同類一界亦徧法界，如〈光
X07n0234_p0617c03║明覺品〉；三、徧異類樹形等剎；四、徧剎種；五、徧華藏；
X07n0234_p0617c04║六、徧餘剎海若種若剎；七、徧前六類剎塵皆有同
X07n0234_p0617c05║異類剎；八、盡虗空界容一一毛端之處各有無邊
X07n0234_p0617c06║剎海；九、猶帝網；十、餘佛同。然上十類一一各徧法
X07n0234_p0617c07║界，而前九正是遮那說法之處。然說十住等處雖
X07n0234_p0617c08║復各徧法界，乃至塵毛為門不同，亦無雜亂。若約
X07n0234_p0617c09║十住與十行等全位相攝，則彼此互無，各徧法界；
X07n0234_p0617c10║若約諸位相資，則此彼互有，同徧法界。一一品會
X07n0234_p0617c11║準此知之。十、餘佛同者，此佛既爾，餘佛亦然。故諸
X07n0234_p0617c12║會結通皆云：「我等諸佛亦如是說。」然主主不相見，
X07n0234_p0617c13║伴伴不相見，主伴伴主則互相見。若互不相見，即
X07n0234_p0617c14║各徧法界；互相見故，同徧法界。亦無雜亂，亦無障
X07n0234_p0617c15║礙。又上十處共為緣起，舉一全收，以一一處稱法
X07n0234_p0617c16║性故，而隨前一一時皆徧此諸處。又隨一一處皆
X07n0234_p0617c17║具前時頓說此經，此猶約器世間說。若約智正覺
X07n0234_p0617c18║及眾生世間，即一一佛身支節毛孔皆攝無盡重
X07n0234_p0617c19║重之剎，普賢眾生一一皆爾，並是遮那說經之處。
X07n0234_p0617c20║第三、依主者，夫真身寥廓，與法界合其體；包羅
X07n0234_p0617c21║無外，與萬化齊其用。窮源莫二，執迹多端。一身、多
X07n0234_p0617c22║身，經、論異說。今說此經佛，為真？為應？為一？為多？若
X07n0234_p0617c23║言真者，何名釋迦居娑婆界，人、天同見？若云應者，
X07n0234_p0617c24║那言遮那處蓮華藏大菩薩見，見佛法身？若云一
X07n0234_p0618a01║者，何以多處則現？若云異者，何以復言而不分身？
X07n0234_p0618a02║故說此經佛並非前說，即是法界無盡身雲，真、應
X07n0234_p0618a03║相融，一、多無礙。即盧舍那是釋迦故；常在此處，即
X07n0234_p0618a04║他處故；遠在他方，恒住此故；身不分異，亦非一故；
X07n0234_p0618a05║同時異處，一身圓滿，皆全現故；一切菩薩不能思
X07n0234_p0618a06║故。今先明十身，後彰無礙。言十身者，自有二義：一、
X07n0234_p0618a07║約融三世間為十者：一、眾生身，二、國土身，三、業報
X07n0234_p0618a08║身，四、聲聞身，五、緣覺身，六、菩薩身，七、如來身，八、智
X07n0234_p0618a09║身，九、法身，十、虗空身。二、就佛上自有十身：一、菩提
X07n0234_p0618a10║身，二、願身，三、化身，四、力持身，五、相好莊嚴身，六、威
X07n0234_p0618a11║勢身，七、意生身，八、福德身，九、法身，十、知身。廣顯其
X07n0234_p0618a12║相，如第八地及〈離世間品〉辨。言無礙者，略有十義：
X07n0234_p0618a13║一、用周無礙，謂於上念劫剎塵等處，遮那佛現法
X07n0234_p0618a14║界身雲，業用無邊，悉周徧故。經云：「如於此處見佛
X07n0234_p0618a15║坐，一切塵中亦如是」等，其文非一。二、相徧無礙，謂
X07n0234_p0618a16║於上差別用中，各攝一切業用故。三、寂用無礙，無
X07n0234_p0618a17║私成故。四、依起無礙，無心頓現海印力故。五、真應
X07n0234_p0618a18║無礙，應即同法，一味平等故。六、分圓無礙，一一身
X07n0234_p0618a19║分即具全身故。七、因果無礙，不礙現因故。八、依正
X07n0234_p0618a20║無礙，不礙現依故。九、潛入無礙，入眾生界，如如來
X07n0234_p0618a21║藏，雖作眾生，不失自性故。故〈出現品〉云：「佛智潛入
X07n0234_p0618a22║眾生心」，又云：「眾生心中有佛成正覺」等。又亦攝一
X07n0234_p0618a23║切眾生在一毛孔，善化天王云：「汝應觀佛一毛孔，
X07n0234_p0618a24║一切眾生悉在中」等。十、圓通無礙，謂此佛身即理、
X07n0234_p0618b01║即事，即一、即多，即依、即正，即入、即法，即此、即彼，即
X07n0234_p0618b02║情、即非情，即深、即廣，即因、即果，即三身、即十身，同
X07n0234_p0618b03║一無礙法界身雲。以此身雲徧前時、處，常說華嚴。
X07n0234_p0618b04║是知或說報身在色究竟，約攝報說；或說報身在
X07n0234_p0618b05║餘淨土，約引攝說；或說舍那坐千葉華，攝二地說；
X07n0234_p0618b06║或說登地方見，約勝機說；或分三異，從體、相、用說。
X07n0234_p0618b07║俱非此經真實之義。設分三十不同，亦權、實對說。
X07n0234_p0618b08║若不融前義，亦失經宗。第四、依三昧者，夫動靜
X07n0234_p0618b09║唯物，聖豈然乎？示軌後徒，明將有說，必須靜鑒前
X07n0234_p0618b10║理，受諸佛加，從定起而發言，言必真當。言必真當，
X07n0234_p0618b11║故受者之心自然篤矣。故於諸會多明入定，為說
X07n0234_p0618b12║經緣；有不入者，至文當說。其所入定，皆盡法源，業
X07n0234_p0618b13║用難思。第五依現相者，謂法性寂寥雖無諸相，
X07n0234_p0618b14║無相之相不礙繁興，起教多端相非一準，或放光
X07n0234_p0618b15║動剎、或華雨香雲，皆為發起故。諸會之內將欲說
X07n0234_p0618b16║法多先放光，通表智光以被物故。然有二種：一、不
X07n0234_p0618b17║壞次第光，隨位增微故；二、圓通無礙光，隨一一光
X07n0234_p0618b18║皆結通故。隨處放異總有十光，各有所表，至文當
X07n0234_p0618b19║知。其動地等多在說後，則但是慶聞。如十地中雖
X07n0234_p0618b20║是慶前，義兼起後則是教緣。第六、依說人者，法
X07n0234_p0618b21║無廢興，弘之由人。下文云：「佛法無人說，雖慧莫能
X07n0234_p0618b22║了。」今此能說通三世間，開即為五，謂佛、菩薩、聲聞、
X07n0234_p0618b23║眾生及器；更開為十，謂加三世、微塵、毛孔。器及有
X07n0234_p0618b24║情各有分圓，故毛孔、微塵即是分說，此上諸說通
X07n0234_p0618c01║三世故。故〈普賢行品〉云：「佛說眾生說，及以國土說，
X07n0234_p0618c02║三世如是說，等廣則無量。」〈法界品〉中類非一故，如
X07n0234_p0618c03║〈僧祗〉、〈隨好〉即是佛說，餘會多菩薩說，〈法界品〉初有
X07n0234_p0618c04║聲聞說，諸善友等多菩薩說，亦名眾生說，菩提樹
X07n0234_p0618c05║等即器界說，至文當知。其能說人用法不同，或用
X07n0234_p0618c06║音聲，或用妙色等，如教體中辨。第七、依聽人者，
X07n0234_p0618c07║子期云喪，伯牙輟絃。若無聽者，終無有說。即下諸
X07n0234_p0618c08║眾，略有十類，至文當明。除當機眾，餘皆是緣。第
X07n0234_p0618c09║八、依德本者，川有珠而不枯，山有玉而增潤，內無
X07n0234_p0618c10║德本外豈能談？然唯約說者，前人此法故略有二
X07n0234_p0618c11║類：一者智慧最為首故，十方諸佛告金剛幢言：「及
X07n0234_p0618c12║由汝智慧清淨故。」告金剛藏言：「亦是汝勝智力故。」
X07n0234_p0618c13║二者餘行願力，十方諸佛告普賢言：「亦以汝修一
X07n0234_p0618c14║切諸行願力故。」十方諸佛告法慧言：「及汝所修諸
X07n0234_p0618c15║善根力，令汝入是三昧而演說法。」若感者善根、若
X07n0234_p0618c16║化主行願，皆屬說因。第九、依請人者，若約慈悲
X07n0234_p0618c17║深厚，亦有無問自談；若約敬法重人，要須誠請後
X07n0234_p0618c18║說。初心識昧，未解諮求；上智慈悲，騰疑啟請。然有
X07n0234_p0618c19║二類：一者、言請；二者、念請。諸會有無，〈現相品〉當辨。
X07n0234_p0618c20║第十、依能加者，夫聖無常應，應于克誠，心冥至
X07n0234_p0618c21║極故得佛加。然佛若自說則不俟加，如第九會因
X07n0234_p0618c22║人有說要假上加，其第八會行依法修不異前故
X07n0234_p0618c23║略無有加，二七不入定故無有加，餘皆具有。所以
X07n0234_p0618c24║加者，欲顯諸佛同加即同說故、一說一切說故，亦
X07n0234_p0619a01║顯果海無言、因相可說故。若爾，〈僧祇〉、〈隨好〉應非一
X07n0234_p0619a02║切，表微細難知故、超出因果故。然施設不同，不應
X07n0234_p0619a03║一準。加有二種：一者顯加，具於三業；二者冥加，但
X07n0234_p0619a04║與智令說。〈普光〉、〈法界〉無顯有冥，餘皆具二，顯必有
X07n0234_p0619a05║冥故。餘至下明。
X07n0234_p0619a06║△第二、藏教所攝中，二：先藏攝，後教攝。前中亦二：
X07n0234_p0619a07║先藏，後攝。今初。藏謂三藏、二藏。通稱藏者，以含攝
X07n0234_p0619a08║故。世親《攝論》第一、《莊嚴論》第四皆云：「彼三及二云
X07n0234_p0619a09║何名藏？答云：由攝故，謂攝一切所應知義。」攝即包
X07n0234_p0619a10║含。言三藏者：一、修多羅藏，二、毗奈耶藏，三、阿毗達
X07n0234_p0619a11║磨藏。初中，先辨名，後顯相。今初，亦名修妬路，亦名
X07n0234_p0619a12║素怛䌫，此皆梵音楚夏，古譯為契經，《智論》之中名
X07n0234_p0619a13║為經藏。契謂契理契機，經謂貫穿攝化，即契理合
X07n0234_p0619a14║機之經。依主受名，契經即藏，持業釋也。復云：「正翻
X07n0234_p0619a15║名線，線能貫華，經能持緯，此方不貴線稱，故存於
X07n0234_p0619a16║經。」有云：「案五印度呼線、席經、井索、聖教皆曰修多
X07n0234_p0619a17║羅，則經正是敵對。」斥於古德。經非敵對，今更詳之。
X07n0234_p0619a18║若一名四實皆為敵對，則古如所破。若兼順義，經
X07n0234_p0619a19║自屬於席經，敵對應名聖教，故梁《攝論》譯為聖教。
X07n0234_p0619a20║彼論云：「有阿毗達磨，非是聖教，為成聖教，故加修
X07n0234_p0619a21║多羅名。」古德見此儒、墨皆稱為經，遂借彼席經以
X07n0234_p0619a22║目聖教，則雙含二義。但順兩方，借義助名，更加契
X07n0234_p0619a23║字，揀異席經，甚為允當。二、顯相者，四域、四名所目
X07n0234_p0619a24║雖殊，意義相似，故同稱修多羅。而聖教多含具上
X07n0234_p0619b01║三義。故《雜心》云：「經有五義：一曰涌泉，二曰出生，三
X07n0234_p0619b02║曰顯示，四曰繩墨，五曰結鬘。涌泉則注而無竭。出
X07n0234_p0619b03║生則展轉滋多，義同井索，有汲引故。顯示正是聖
X07n0234_p0619b04║教，顯事理故。繩墨則揩定正邪，亦是繩之為經，能
X07n0234_p0619b05║持於緯，同席經義。結鬘同線，線能貫華，結成鬘故。」
X07n0234_p0619b06║總上五義，不出貫攝。故《佛地論》第一云：「能貫能攝，
X07n0234_p0619b07║故名為經。」以佛聖教貫穿攝持所應說義，所化生
X07n0234_p0619b08║故。此或貫攝通所說所化，或貫穿法相攝持所化。
X07n0234_p0619b09║又世親《攝論》釋貫穿云：「謂能貫穿依故、相故、法故、
X07n0234_p0619b10║義故。依者，謂依於是處，由此為此而有所說。相者，
X07n0234_p0619b11║謂世俗諦相、勝義諦相。法者，謂蘊、界、處、緣起、諦、食、
X07n0234_p0619b12║靜慮、無量、無色、解脫、勝處、徧處、菩提分、無礙解、無
X07n0234_p0619b13║諍等。義者，隨順密意說等。」《瑜伽》二十五、《顯揚》二十
X07n0234_p0619b14║大同此說。餘義至十二分中當明。第二、毗柰耶藏，
X07n0234_p0619b15║初名後相。前中亦名毗尼，梵言之略耳。此翻為調
X07n0234_p0619b16║伏，謂調練三業，制伏過非。調練通於止作，制伏唯
X07n0234_p0619b17║明止惡。就所詮之行彰名，即調伏之藏。或能詮藏
X07n0234_p0619b18║有調伏之能，即有財釋。契經藏中類有此釋。毗尼
X07n0234_p0619b19║或翻為滅，滅有三義：一滅業非，二滅煩惱，三得滅
X07n0234_p0619b20║果。或名尸羅，具云翅怛羅，此云清涼，離熱惱因得
X07n0234_p0619b21║清涼果故。亦名波羅提木叉，此云別解脫，此就因
X07n0234_p0619b22║得名。然有二義：一、揀異定道名之為別，二、三業七
X07n0234_p0619b23║支各各防非故名為別。亦翻為隨順解脫，此據果
X07n0234_p0619b24║立，隨順有為無為二種解脫果故。亦名性善，如《十
X07n0234_p0619c01║誦律》。亦名守信，如昔所受實能持故。後顯相者，前
X07n0234_p0619c02║名之中已含止作，即毗尼相。若別說者，世親《攝論》
X07n0234_p0619c03║云：「毗奈耶有四義，謂犯罪故、等起故、還淨故、出離
X07n0234_p0619c04║故。」廣如彼論。第三、阿毗達磨藏。阿毗名對，達磨云
X07n0234_p0619c05║法。法有二種：一、勝義法，謂即涅槃，是善是常，故名
X07n0234_p0619c06║為勝；二、法相法，通四聖諦。相者，性也，狀也，二俱名
X07n0234_p0619c07║相。法既有二，對亦二義：一者對向，謂向前涅槃；二
X07n0234_p0619c08║者對觀，觀前四諦。其能對者，皆無漏淨慧及相應
X07n0234_p0619c09║心所等。由對果、對境分二對名故，慧但是對而非
X07n0234_p0619c10║是法，非所對故。言對法者，法之對故。故對法藏特
X07n0234_p0619c11║名慧論，舊譯為無比法，以詮慧勝故。世親《攝論》云：
X07n0234_p0619c12║「阿毗達磨有四義，謂對故、數故、伏故、通故。」對義同
X07n0234_p0619c13║前。數者，於一一法數數宣說，訓釋言辭自共相等
X07n0234_p0619c14║無量差別故。伏者，由此具足論處所等，能勝伏他
X07n0234_p0619c15║論故。通者，此能通釋素怛纜義故。亦名優婆提舍，
X07n0234_p0619c16║此云論義。亦名磨怛理迦，此云本母，謂以教與義
X07n0234_p0619c17║為本為母。亦名依藏生解，藏為解母，本即是母。亦
X07n0234_p0619c18║名摩夷，此云行母，依藏成行故，行之母故。然此三
X07n0234_p0619c19║藏，約其所詮，略有二門：一者、尅性，則經詮三學，戒
X07n0234_p0619c20║唯戒、心二學，論唯慧學，如《攝論》說。二、約兼正，則三
X07n0234_p0619c21║藏之中，經正詮定，毗尼詮戒，論詮於慧，兼各通三。
X07n0234_p0619c22║第二、明二藏者：一、聲聞藏；二、菩薩藏。即由前三
X07n0234_p0619c23║藏詮示聲聞理、行、果故，名聲聞藏；詮示菩薩理、行、
X07n0234_p0619c24║果故，名菩薩藏。故《莊嚴論》第四云：「此三藏由上下
X07n0234_p0620a01║乘差別故，復為聲聞藏及菩薩藏攝。大乘同此。」此
X07n0234_p0620a02║就二乘理、果同故合之。若約教、行別故，即開三乘
X07n0234_p0620a03║以為三藏，如《普超》等經。又由緣覺多不藉教、出無
X07n0234_p0620a04║佛世，佛在世時攝屬聲聞，故但分為二，即是大、小、
X07n0234_p0620a05║半、滿不同。第二、明所攝者，此經三藏之中正唯
X07n0234_p0620a06║修多羅攝，兼詮餘二，〈十藏〉等品廣顯戒故，〈問名〉等
X07n0234_p0620a07║品顯論義故。若就脩多羅中以義揀教，則唯〈十藏〉
X07n0234_p0620a08║攝，具足主伴顯無盡故、教義融故。二藏之中唯菩
X07n0234_p0620a09║薩藏，若分權實，但菩薩藏一分所攝，權不攝故。若
X07n0234_p0620a10║約此攝，乃至聲聞亦此經攝，此能包含無量乘故。
X07n0234_p0620a11║揀於權實，至下立教中明。已辨藏攝。
X07n0234_p0620a12║第二、明教攝者，教有二種：一者通相，十二分教亦
X07n0234_p0620a13║分大小，至下〈十藏品〉辨。二者諸宗，二教不同，今當
X07n0234_p0620a14║略釋。夫教海沖深法雲彌漫，智光無際妙辨巨窮，
X07n0234_p0620a15║以無言之言詮絕言之理，以無變之變應無窮之
X07n0234_p0620a16║機，極位所承凡情難挹。今乘理教之力略啟四門：
X07n0234_p0620a17║一大意合離，二古今違順，三分宗立教，四總相會
X07n0234_p0620a18║通。今初。且西域、東夏弘闡之流，於一代聖言，或開
X07n0234_p0620a19║宗分教，或直釋經文，以皆含得失故耳。且不分之
X07n0234_p0620a20║意，略有五焉：一、則理本一味，殊塗同歸，故不可分
X07n0234_p0620a21║也；二、一音普應，一雨普滋故；三、原聖本意，為一事
X07n0234_p0620a22║故；四、隨一一文，眾解不同故；五、多種說法，成枝流
X07n0234_p0620a23║故。以斯五義，故不可分。分之乃令情構異端，是非
X07n0234_p0620a24║競作，故以不分為得。其分教者，亦有多義：一、理雖
X07n0234_p0620b01║一味，詮有淺深，故須分之，使知權實；二、約佛雖則
X07n0234_p0620b02║一音，就機差而教別；三、本意未申，隨他意語而有
X07n0234_p0620b03║異故；四、言有通別，就顯說故；五、雖分權實，須善會
X07n0234_p0620b04║佛意，有開顯故。又王之密語，所為別故，不識權實，
X07n0234_p0620b05║以深為淺，失於大利；以淺為深，虗其功故；莊嚴聖
X07n0234_p0620b06║教，令深廣故；諸聖教中，自有分故；諸大菩薩，亦開
X07n0234_p0620b07║教故。以斯多義，開則得多而失小，合則得小而失
X07n0234_p0620b08║多。但能虗己求宗，不可分而分之，亦何爽於大旨？
X07n0234_p0620b09║故今分之。
X07n0234_p0620b10║
X07n0234_p0620b11║大方廣佛華嚴經疏卷第一