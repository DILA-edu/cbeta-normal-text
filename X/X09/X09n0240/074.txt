X09n0240_p0240b16║
X09n0240_p0240b17║
X09n0240_p0240b18║大方廣佛華嚴經綱要卷第七十四
X09n0240_p0240b19║于闐國三藏沙門實叉難陀　譯經
X09n0240_p0240b20║清涼山大華嚴寺沙門澄觀　疏義
X09n0240_p0240b21║明匡山法雲寺憨山沙門德清提挈
X09n0240_p0240b22║入法界品第三十九之十五
X09n0240_p0240b23║爾時，善財童子於大願精進力救護一切眾生夜神
X09n0240_p0240b24║所，得菩薩解脫已，憶念修習，了達增長。漸次遊行，至
X09n0240_p0240c01║嵐毗尼林，周徧尋覓彼妙德神，見在一切寶樹莊嚴
X09n0240_p0240c02║樓閣中，坐寶蓮華師子之座，二十億那由他諸天恭
X09n0240_p0240c03║敬圍繞，為說菩薩受生海經，令其皆得生如來家，增
X09n0240_p0240c04║長菩薩大功德海。善財見已，頂禮其足，合掌前立，白
X09n0240_p0240c05║言：大聖！我已先發阿耨多羅三藐三菩提心，而未能
X09n0240_p0240c06║知菩薩云何修菩薩行，生如來家，為世大明？彼神答
X09n0240_p0240c07║言：善男子！菩薩有十種受生藏，若菩薩成就此法，則
X09n0240_p0240c08║生如來家，念念增長菩薩善根，不疲不懈，不厭不退，
X09n0240_p0240c09║無斷無失，離諸迷惑，不生怯劣、惱悔之心；趣一切智，
X09n0240_p0240c10║入法界門，發廣大心，增長諸度，成就諸佛無上菩提；
X09n0240_p0240c11║捨世間趣，入如來地，獲勝神通，諸佛之法常現在前，
X09n0240_p0240c12║順一切智真實義境。何等為十？一者、願常供養一切
X09n0240_p0240c13║諸佛受生藏，二者、發菩提心受生藏，三者、觀諸法門
X09n0240_p0240c14║勤修行受生藏，四者、以深淨心普照三世受生藏，五
X09n0240_p0240c15║者、平等光明受生藏，六者、生如來家受生藏，七者、佛
X09n0240_p0240c16║力光明受生藏，八者、觀普智門受生藏，九者、普現莊
X09n0240_p0240c17║嚴受生藏，十者、入如來地受生藏。善男子！云何名：願
X09n0240_p0240c18║常供養一切佛受生藏？善男子！菩薩初發心時，作如
X09n0240_p0240c19║是願：我當尊重、恭敬、供養一切諸佛，見佛無厭，於諸
X09n0240_p0240c20║佛所常生愛樂、常起深信，修諸功德恒無休息。是為
X09n0240_p0240c21║菩薩為一切智始集善根受生藏。云何名：發菩提心
X09n0240_p0240c22║受生藏？善男子！此菩薩發阿耨多羅三藐三菩提心。
X09n0240_p0240c23║所謂：起大悲心，救護一切眾生故；起供養佛心，究竟
X09n0240_p0240c24║承事故；起普求正法心，一切無悋故；起廣大趣向心，
X09n0240_p0241a01║求一切智故；起慈無量心，普攝眾生故；起不捨一切
X09n0240_p0241a02║眾生心，被求一切智堅誓甲故；起無諂誑心，得如實
X09n0240_p0241a03║智故；起如說行心，修菩薩道故；起不誑諸佛心，守護
X09n0240_p0241a04║一切佛大誓願故；起一切智願心，盡未來化眾生不
X09n0240_p0241a05║休息故。菩薩以如是等佛剎微塵數菩提心功德故，
X09n0240_p0241a06║得生如來家。是為菩薩第二受生藏。云何名：觀諸法
X09n0240_p0241a07║門勤修行受生藏？善男子！此菩薩摩訶薩，起觀一切
X09n0240_p0241a08║法門海心，起迴向一切智圓滿道心，起正念無過失
X09n0240_p0241a09║業心，起一切菩薩三昧海清淨心，起修成一切菩薩
X09n0240_p0241a10║功德心，起莊嚴一切菩薩道心，起求一切智大精進
X09n0240_p0241a11║行修諸功德如劫火熾然無休息心，起修普賢行教
X09n0240_p0241a12║化一切眾生心，起善學一切威儀修菩薩功德捨離
X09n0240_p0241a13║一切所有住無所有真實心。是為菩薩第三受生藏。
X09n0240_p0241a14║云何名：以深淨心普照三世受生藏？善男子！此菩薩
X09n0240_p0241a15║具清淨增上心，得如來菩提光，入菩薩方便海，其心
X09n0240_p0241a16║堅固猶若金剛，背捨一切諸有趣生，成就一切佛自
X09n0240_p0241a17║在力，修殊勝行，具菩薩根，其心明潔，願力不動，常為
X09n0240_p0241a18║諸佛之所護念，破壞一切諸障礙山，普為眾生作所
X09n0240_p0241a19║依處。是為菩薩第四受生藏。云何名：平等光明受生
X09n0240_p0241a20║藏？善男子！此菩薩具足眾行，普化眾生，一切所有悉
X09n0240_p0241a21║皆能捨，住佛究竟淨戒境界，具足忍法，成就諸佛法
X09n0240_p0241a22║忍光明，以大精進趣一切智到於彼岸，修習諸禪，得
X09n0240_p0241a23║普門定，淨智圓滿，以智慧日明照諸法，得無礙眼見
X09n0240_p0241a24║諸佛海，悟入一切真實法性，一切世間見者歡喜，善
X09n0240_p0241b01║能修習如實法門；是為菩薩第五受生藏。云何名：生
X09n0240_p0241b02║如來家受生藏？善男子！此菩薩生如來家，隨諸佛住，
X09n0240_p0241b03║成就一切甚深法門，具三世佛清淨大願，得一切佛
X09n0240_p0241b04║同一善根，與諸如來共一體性，具出世行白淨善法，
X09n0240_p0241b05║安住廣大功德法門，入諸三昧見佛神力，隨所應化
X09n0240_p0241b06║淨諸眾生，如問而對，辯才無盡；是為菩薩第六受生
X09n0240_p0241b07║藏。云何名：佛力光明受生藏？善男子！此菩薩深入佛
X09n0240_p0241b08║力，遊諸佛剎心無退轉，供養承事菩薩眾會無有疲
X09n0240_p0241b09║厭，了一切法皆如幻起，知諸世間如夢所見，一切色
X09n0240_p0241b10║相猶如光影，神通所作皆如變化，一切受生悉皆如
X09n0240_p0241b11║影，諸佛說法皆如谷響，開示法界咸令究竟；是為菩
X09n0240_p0241b12║薩第七受生藏。云何名：觀普智門受生藏？善男子！此
X09n0240_p0241b13║菩薩住童真位，觀一切智，一一智門盡無量劫開演
X09n0240_p0241b14║一切菩薩所行，於諸菩薩甚深三昧心得自在，念念
X09n0240_p0241b15║生於十方世界諸如來所，於有差別境入無差別定，
X09n0240_p0241b16║於無差別法現有差別智，於無量境知無境界，於少
X09n0240_p0241b17║境界入無量境，通達法性廣大無際，知諸世間悉假
X09n0240_p0241b18║施設，一切皆是識心所起。是為菩薩第八受生藏。云
X09n0240_p0241b19║何名：普現莊嚴受生藏？善男子！此菩薩能種種莊嚴
X09n0240_p0241b20║無量佛剎，普能化現一切眾生及諸佛身，得無所畏，
X09n0240_p0241b21║演清淨法，周流法界無所障礙，隨其心樂普使知見，
X09n0240_p0241b22║示現種種成菩提行，令生無礙一切智道；如是所作
X09n0240_p0241b23║不失其時，而常在三昧毗盧遮那智慧之藏。是為菩
X09n0240_p0241b24║薩第九受生藏。云何名：入如來地受生藏？善男子！此
X09n0240_p0241c01║菩薩悉於三世諸如來所受灌頂法，普知一切境界
X09n0240_p0241c02║次第，所謂：知一切眾生前際後際沒生次第、一切菩
X09n0240_p0241c03║薩修行次第、一切眾生心念次第、三世如來成佛次
X09n0240_p0241c04║第、善巧方便說法次第，亦知一切初、中、後際所有諸
X09n0240_p0241c05║劫若成若壞名號次第；隨諸眾生所應化度，為現成
X09n0240_p0241c06║道功德莊嚴，神通說法，方便調伏。是為菩薩第十受
X09n0240_p0241c07║生藏。佛子！若菩薩摩訶薩於此十法，修習增長，圓滿
X09n0240_p0241c08║成就，則能於一莊嚴中現種種莊嚴；如是莊嚴一切
X09n0240_p0241c09║國土，開導示悟一切眾生，盡未來劫無有休息；演說
X09n0240_p0241c10║一切諸佛法海種種境界、種種成熟，展轉傳來無量
X09n0240_p0241c11║諸法；現不思議佛自在力，充滿一切虗空法界；於諸
X09n0240_p0241c12║眾生心行海中而轉法輪，於一切世界示現成佛恒
X09n0240_p0241c13║無間斷；以不可說清淨言音說一切法，住無量處，通
X09n0240_p0241c14║達無礙；以一切法莊嚴道場，隨諸眾生欲解差別而
X09n0240_p0241c15║現成佛，開示無量甚深法藏，教化成就一切世間。爾
X09n0240_p0241c16║時，嵐毗尼林神，欲重明其義，以佛神力，普觀十方而
X09n0240_p0241c17║說頌言：
X09n0240_p0241c18║最上離垢清淨心，見一切佛無厭足，
X09n0240_p0241c19║願盡未來常供養，此明慧者受生藏。
X09n0240_p0241c20║一切三世國土中，所有眾生及諸佛，
X09n0240_p0241c21║悉願度脫恒瞻奉，此難思者受生藏。
X09n0240_p0241c22║聞法無厭樂觀察，普於三世無所礙，
X09n0240_p0241c23║身心清淨如虗空，此名稱者受生藏。
X09n0240_p0241c24║其心恒住大悲海，堅如金剛及寶山，
X09n0240_p0242a01║了達一切種智門，此最勝者受生藏。
X09n0240_p0242a02║大慈普覆於一切，妙行常增諸度海，
X09n0240_p0242a03║以法光明照羣品，此勇猛者受生藏。
X09n0240_p0242a04║了達法性心無礙，生於三世諸佛家。
X09n0240_p0242a05║普入十方法界海，此明智者受生藏。
X09n0240_p0242a06║法身清淨心無礙，普詣十方諸國土，
X09n0240_p0242a07║一切佛力靡不成，此不思議受生藏。
X09n0240_p0242a08║入深智慧已自在，於諸三昧亦究竟，
X09n0240_p0242a09║觀一切智如實門，此真身者受生藏。
X09n0240_p0242a10║淨治一切諸佛土，勤修普化眾生法。
X09n0240_p0242a11║顯現如來自在力，此大名者受生藏。
X09n0240_p0242a12║久已修行薩婆若，疾能趣入如來位。
X09n0240_p0242a13║了知法界皆無礙，此諸佛子受生藏。
X09n0240_p0242a14║善男子！菩薩具此十法，生如來家，為一切世間清淨
X09n0240_p0242a15║光明。善男子！我從無量劫來，得是自在受生解脫門。
X09n0240_p0242a16║善財白言：聖者！此解脫門境界云何？答言：善男子！我
X09n0240_p0242a17║先發願：願一切菩薩示受生時皆得親近，願入毗盧
X09n0240_p0242a18║遮那如來無量受生海。以昔願力，生此世界閻浮提
X09n0240_p0242a19║中嵐毗尼園，專念菩薩何時下生；經於百年，世尊果
X09n0240_p0242a20║從兜率陀天而來生此。時，此林中現十種相。何等為
X09n0240_p0242a21║十？一者，此園中地忽自平坦，坑坎、塠阜悉皆不現。二
X09n0240_p0242a22║者，金剛為地，眾寶莊嚴，無有瓦礫、荊棘、株杌。三者，寶
X09n0240_p0242a23║多羅樹周帀行列，其根深植，至於水際。四者，生眾香
X09n0240_p0242a24║芽，現眾香藏，寶香為樹，扶疎蔭暎，其諸香氣皆踰天
X09n0240_p0242b01║香。五者，諸妙華鬘寶莊嚴具，行列分布，處處充滿。六
X09n0240_p0242b02║者，園中所有一切諸樹，皆自然開摩尼寶華。七者，諸
X09n0240_p0242b03║池沼中皆自生華，從地涌出，周布水上。八者，時此林
X09n0240_p0242b04║中娑婆世界欲、色所住天、龍、夜叉、乾闥婆、阿修羅、迦
X09n0240_p0242b05║樓羅、緊那羅、摩睺羅伽一切諸王，莫不來集，合掌而
X09n0240_p0242b06║住。九者，此世界中所有天女，乃至摩睺羅伽女，皆生
X09n0240_p0242b07║歡喜，各各捧持諸供養具，向畢洛叉樹前恭敬而立。
X09n0240_p0242b08║十者，十方一切諸佛臍中皆放光明，名：菩薩受生自
X09n0240_p0242b09║在燈，普照此林，一一光中悉現諸佛受生、誕生所有
X09n0240_p0242b10║神變，及一切菩薩受生功德，又出諸佛種種言音，是
X09n0240_p0242b11║為林中十種瑞相。此相現時，諸天王等即知當有菩
X09n0240_p0242b12║薩下生，我見此瑞，歡喜無量。善男子！摩耶夫人出迦
X09n0240_p0242b13║毗羅城入此林時，復現十種光明瑞相，令諸眾生得
X09n0240_p0242b14║法光明。何等為十？所謂：一切寶華藏光、寶香藏光、寶
X09n0240_p0242b15║蓮華開演出真實妙音聲光、十方菩薩初發心光、一
X09n0240_p0242b16║切菩薩得入諸地現神變光、一切菩薩修波羅蜜圓
X09n0240_p0242b17║滿智光、一切菩薩大願智光、一切菩薩教化眾生方
X09n0240_p0242b18║便智光、一切菩薩證於法界真實智光、一切菩薩得
X09n0240_p0242b19║佛自在受生出家成正覺光，此十光明普照無量諸
X09n0240_p0242b20║眾生心。善男子！摩耶夫人於畢洛叉樹下坐時，復現
X09n0240_p0242b21║菩薩將欲誕生十種神變。何等為十？善男子！菩薩將
X09n0240_p0242b22║欲誕生之時，欲界諸天天子、天女，及以色界一切諸
X09n0240_p0242b23║天、諸龍、夜叉、乾闥婆、阿修羅、迦樓羅、緊那羅、摩睺羅
X09n0240_p0242b24║伽并其眷屬，為供養故，悉皆雲集。摩耶夫人威德殊
X09n0240_p0242c01║勝，身諸毛孔咸放光明，普照三千大千世界無所障
X09n0240_p0242c02║礙，一切光明悉皆不現，除滅一切眾生煩惱及惡道
X09n0240_p0242c03║苦，是為菩薩將欲誕生第一神變。又，善男子！當爾之
X09n0240_p0242c04║時，摩耶夫人腹中悉現三千世界一切形像，其百億
X09n0240_p0242c05║閻浮提內，各有都邑，各有園林，名號不同，皆有摩耶
X09n0240_p0242c06║夫人於中止住，天眾圍繞，悉為顯現菩薩將生不可
X09n0240_p0242c07║思議神變之相，是為菩薩將欲誕生第二神變。又，善
X09n0240_p0242c08║男子！摩耶夫人一切毛孔，皆現如來往昔修行菩薩
X09n0240_p0242c09║道時，恭敬供養一切諸佛，及聞諸佛說法音聲。譬如
X09n0240_p0242c10║明鏡及以水中，能現虗空日、月、星宿、雲、雷等像；摩耶
X09n0240_p0242c11║夫人身諸毛孔亦復如是，能現如來往昔因緣，是為
X09n0240_p0242c12║菩薩將欲誕生第三神變。又，善男子！摩耶夫人身諸
X09n0240_p0242c13║毛孔，一一皆現如來往修菩薩行時，所住世界城邑、
X09n0240_p0242c14║聚落、山林、河海、眾生劫數、值佛出世、入淨國土、隨所
X09n0240_p0242c15║受生、壽命長短、依善知識修行善法、於一切剎在在
X09n0240_p0242c16║生處，摩耶夫人常為其母，如是一切於毛孔中靡不
X09n0240_p0242c17║皆現，是為菩薩將欲誕生第四神變。又，善男子！摩耶
X09n0240_p0242c18║夫人一一毛孔，顯現如來往昔修行菩薩行時，隨所
X09n0240_p0242c19║生處色相、形貌、衣服、飲食、苦樂等事，一一普現，分明
X09n0240_p0242c20║辨了，是為菩薩將欲誕生第五神變。又，善男子！摩耶
X09n0240_p0242c21║夫人身諸毛孔，一一皆現世尊往昔修施行時，捨所
X09n0240_p0242c22║難捨，頭、目、耳、鼻、脣、舌、牙、齒、身、體、手、足、血、肉、筋、骨、男、女、
X09n0240_p0242c23║妻、妾、城、邑、宮殿、衣服、瓔珞、金、銀、寶貨，如是一切內外
X09n0240_p0242c24║諸物，亦見受者形貌、音聲及其處所，是為菩薩將欲
X09n0240_p0243a01║誕生第六神變。又，善男子！摩耶夫人入此園時，其林
X09n0240_p0243a02║普現過去所有一切諸佛入母胎時國土、園林、衣服、
X09n0240_p0243a03║華鬘、塗香、末香、旛繒、幢蓋、一切眾寶莊嚴之事，妓樂、
X09n0240_p0243a04║歌詠、上妙音聲，令諸眾生普得見聞。是為菩薩將誕
X09n0240_p0243a05║生時第七神變。又，善男子！摩耶夫人入此園時，從其
X09n0240_p0243a06║身出菩薩所住摩尼寶王宮殿、樓閣，超過一切天、龍、
X09n0240_p0243a07║夜叉、乾闥婆、阿修羅、迦樓羅、緊那羅、摩睺羅伽及諸
X09n0240_p0243a08║人王之所住者，寶網覆上，妙香普覆，眾寶莊嚴，內外
X09n0240_p0243a09║清淨，各各差別，不相雜亂，周帀徧滿嵐毗尼園。是為
X09n0240_p0243a10║菩薩將誕生時第八神變。又，善男子！摩耶夫人入此
X09n0240_p0243a11║園時，從其身出十不可說百千億那由他佛剎微塵
X09n0240_p0243a12║數菩薩，其諸菩薩身形、容貌、相好、光明、進止、威儀、神
X09n0240_p0243a13║通、眷屬，皆與毗盧遮那菩薩等無有異，悉共同時讚
X09n0240_p0243a14║歎如來。是為菩薩將誕生時第九神變。又，善男子！摩
X09n0240_p0243a15║耶夫人將欲誕生菩薩之時，忽於其前，從金剛際出
X09n0240_p0243a16║大蓮華，名為：一切寶莊嚴藏，金剛為莖，眾寶為鬚，如
X09n0240_p0243a17║意寶王以為其臺，有十佛剎微塵數葉，一切皆以摩
X09n0240_p0243a18║尼所成寶網、寶蓋以覆其上；一切天王所共執持；一
X09n0240_p0243a19║切龍王降注香雨；一切夜叉王恭敬圍繞，散諸天華；
X09n0240_p0243a20║一切乾闥婆王出微妙音，歌讚菩薩往昔供養諸佛
X09n0240_p0243a21║功德；一切阿修羅王，捨憍慢心，稽首敬禮；一切迦樓
X09n0240_p0243a22║羅王，垂寶繒旛，徧滿虗空；一切緊那羅王，歡喜瞻仰，
X09n0240_p0243a23║歌詠讚歎菩薩功德；一切摩睺羅伽王，皆主歡喜，歌
X09n0240_p0243a24║詠讚歎，普雨一切寶莊嚴雲。是為菩薩將誕生時第
X09n0240_p0243b01║十神變。善男子！嵐毗尼園示現如是十種相已，然後
X09n0240_p0243b02║菩薩其身誕生。如虗空中現淨日輪，如高山頂出於
X09n0240_p0243b03║慶雲，如密雲中而耀電光，如夜闇中而然大炬；爾時，
X09n0240_p0243b04║菩薩從母脇生，身相光明亦復如是。善男子！菩薩爾
X09n0240_p0243b05║時雖現初生，悉已了達一切諸法如夢、如幻、如影、如
X09n0240_p0243b06║像、無來、無去、不生、不滅。善男子！當我見佛於此四天
X09n0240_p0243b07║下閻浮提內嵐毗尼園，示現初生種種神變；時，亦見
X09n0240_p0243b08║如來於三千大千世界百億四天下閻浮提內嵐毗
X09n0240_p0243b09║尼園中，示現初生種種神變；亦見三千大千世界一
X09n0240_p0243b10║一塵中無量佛剎，亦見百佛世界、千佛世界乃至十
X09n0240_p0243b11║方一切世界一一塵中無量佛剎，如是一切諸佛剎
X09n0240_p0243b12║中，皆有如來示現受生種種神變。如是，念念常無間
X09n0240_p0243b13║斷。時，善財童子白彼神言：大天得此解脫，其已久如？
X09n0240_p0243b14║答言：善男子！乃往古世，過億佛剎微塵數劫，復過是
X09n0240_p0243b15║數。時，有世界名為：普寶，劫名：悅樂，八十那由他佛於
X09n0240_p0243b16║中出現。其第一佛，名：自在功德幢，十號：具足。彼世界
X09n0240_p0243b17║中，有四天下，名：妙光莊嚴；其四天下閻浮提中，有一
X09n0240_p0243b18║王都，名：須彌莊嚴幢；其中有王，名：寶𦦨眼；其王夫人，
X09n0240_p0243b19║名曰：喜光。善男子！如此世界摩耶夫人，為毗盧遮那
X09n0240_p0243b20║如來之母；彼世界中喜光夫人，為初佛母，亦復如是。
X09n0240_p0243b21║善男子！其喜光夫人，將欲誕生菩薩之時，與二十億
X09n0240_p0243b22║那由他采女，詣金華園。園中有樓，名：妙寶峯；其邊有
X09n0240_p0243b23║樹，名：一切施。喜光夫人攀彼樹枝而生菩薩，諸天王
X09n0240_p0243b24║眾各持香水共以洗沐。時，有乳母，名為：淨光，侍立其
X09n0240_p0243c01║側。既洗沐已，諸天王眾授與乳母。乳母敬受，生大歡
X09n0240_p0243c02║喜，即得菩薩普眼三昧；得此三昧已，普見十方無量
X09n0240_p0243c03║諸佛，復得菩薩於一切處示現受生自在解脫。如初
X09n0240_p0243c04║受胎識，速疾無礙；得此解脫故，見一切佛乘本願力
X09n0240_p0243c05║受生自在，亦復如是。善男子！於汝意云何？彼乳母者，
X09n0240_p0243c06║豈異人乎？我身是也。我從是來，念念常見毗盧遮那
X09n0240_p0243c07║佛示現菩薩受生海調伏眾生自在神力；如見毗盧
X09n0240_p0243c08║遮那佛乘本願力，念念於此三千大千，乃至十方一
X09n0240_p0243c09║切世界微塵之內，皆現菩薩受生神變。見一切佛，悉
X09n0240_p0243c10║亦如是，我皆恭敬、承事、供養、聽所說法、如說修行。時，
X09n0240_p0243c11║嵐毗尼林神，欲重宣此解脫義，承佛神力，普觀十方
X09n0240_p0243c12║而說頌言：
X09n0240_p0243c13║佛子汝所問，諸佛甚深境，汝今應聽受。
X09n0240_p0243c14║我說其因緣，過億剎塵劫，有劫名悅樂，
X09n0240_p0243c15║八十那由他，如來出興世，最初如來號，
X09n0240_p0243c16║自在功德幢。我在金華園，見彼初生日，
X09n0240_p0243c17║我時為乳母，智慧極聰利，諸天授與我。
X09n0240_p0243c18║菩薩金色身，我時疾捧持，諦觀不見頂。
X09n0240_p0243c19║身相皆圓滿，一一無邊際，離垢清淨身。
X09n0240_p0243c20║相好以莊嚴，譬如妙寶像，見已自欣慶。
X09n0240_p0243c21║思惟彼功德，疾增眾福海。見此神通事，
X09n0240_p0243c22║發大菩提心，專求佛功德，增廣諸大願。
X09n0240_p0243c23║嚴淨一切剎，滅除三惡道，普於十方土，
X09n0240_p0243c24║供養無數佛，修行本誓願，救脫眾生苦。
X09n0240_p0244a01║我於彼佛所，聞法得解脫，億剎微塵數，
X09n0240_p0244a02║無量劫修行，劫中所有佛，我昔曾供養，
X09n0240_p0244a03║護持其正法，淨此解脫海。億剎微塵數，
X09n0240_p0244a04║過去十力尊，盡持其法輪，增明此解脫。
X09n0240_p0244a05║我於一念頃，見此剎塵中，一一有如來，
X09n0240_p0244a06║所淨諸剎海，剎內悉有佛，園中示誕生。
X09n0240_p0244a07║各現不思議，廣大神通力。或見不思議，
X09n0240_p0244a08║億剎諸菩薩，住於天宮上，將證佛菩提。
X09n0240_p0244a09║無量剎海中，諸佛現受生，說法眾圍繞，
X09n0240_p0244a10║於此我皆見。一念見億剎，微塵數菩薩，
X09n0240_p0244a11║出家趣道場，示現佛境界。我見剎塵內，
X09n0240_p0244a12║無量佛成道，各現諸方便，度脫苦眾生。
X09n0240_p0244a13║一一微塵中，諸佛轉法輪，悉以無盡音，
X09n0240_p0244a14║普雨甘露法，億剎微塵數，一一剎塵內，
X09n0240_p0244a15║悉見於如來，示現般涅槃。如是無量剎，
X09n0240_p0244a16║如來示誕生，而我悉分身，現前興供養。
X09n0240_p0244a17║不思議剎海，無量趣差別，我悉現其前。
X09n0240_p0244a18║雨於大法雨。佛子我知此，難思解脫門，
X09n0240_p0244a19║無量億劫中，稱揚不可盡。
X09n0240_p0244a20║善男子！我唯知此菩薩於無量劫徧一切處示現受
X09n0240_p0244a21║生自在解脫。如諸菩薩摩訶薩，能以一念為諸劫藏，
X09n0240_p0244a22║觀一切法，以善方便而現受生；周徧供養一切諸佛，
X09n0240_p0244a23║究竟通達一切佛法，於一切處皆現受生；一切佛前
X09n0240_p0244a24║坐蓮華座，知諸眾生應可度時，為現受生方便調伏；
X09n0240_p0244b01║於一切剎現諸神變，猶如影像悉現其前。我當云何
X09n0240_p0244b02║能知、能說彼功德行？善男子！此迦毗羅城，有釋種女，
X09n0240_p0244b03║名曰：瞿波。汝詣彼問：菩薩云何於生死中教化眾生？
X09n0240_p0244b04║時，善財童子頂禮其足，繞無數帀，殷勤瞻仰，辭退而
X09n0240_p0244b05║去。
X09n0240_p0244b06║此下第九、嵐毗尼林神，寄善慧地。善慧地者，謂成
X09n0240_p0244b07║就微妙四無礙辯，能徧十方善說法故。此園林乃
X09n0240_p0244b08║生佛之處，表九地當得受職，生佛家故。時善財童
X09n0240_p0244b09║子聞前解脫門，憶念，修習，了達，增長，依教趣求，至
X09n0240_p0244b10║嵐毗尼林妙德神所，見在一切寶莊嚴樓閣中坐
X09n0240_p0244b11║師子座，為諸天眾說受生海經，令其皆得生如來
X09n0240_p0244b12║家。善財見已，致敬，陳已，發心諮問生如來家。彼神
X09n0240_p0244b13║即授己法界，答言：善男子！菩薩有十種受生藏，若
X09n0240_p0244b14║菩薩成就此十法，則得生如來家。此正酬其問。初
X09n0240_p0244b15║有五行半經歎此法殊勝，次下徵云。何等為十？次
X09n0240_p0244b16║列其名，曰：一者、願常供養一切諸佛受生藏，二者、
X09n0240_p0244b17║發菩提心受生藏，三者、觀諸法門勤修受生藏，四
X09n0240_p0244b18║者、以深淨心普照三世受生藏，五者、平等光明受
X09n0240_p0244b19║生藏，六者、生如來家受生藏，七者、佛力光明受生
X09n0240_p0244b20║藏，八者、觀普智門受生藏，九者、普現莊嚴受生藏，
X09n0240_p0244b21║十者、入如來地受生藏。此列十種受生藏名。其義
X09n0240_p0244b22║已收六位因、果：一、當十信，二、即十住，三、通行、向，四、
X09n0240_p0244b23║是初地，五、從二地至七地，六、七二門皆八地，八、即
X09n0240_p0244b24║九地，九、當十地，十、即等覺入如來地。疏雖豎配六
X09n0240_p0244c01║位，其實圓融，終、始通收。故前歎云成就此法，則得
X09n0240_p0244c02║生如來家，義顯因、果交徹故。次先長行，一一釋義；
X09n0240_p0244c03║十段并結，有六十八行。經并下，重頌，有十偈，通釋
X09n0240_p0244c04║法門之義。下牒立其名，云：菩薩具此十法，生如來
X09n0240_p0244c05║家，為一切世間清淨光明。此牒答問義。次立法門
X09n0240_p0244c06║之名，云：我從無量劫來，得自在受生解脫門。此指
X09n0240_p0244c07║前法立目。言自在受生者，以機感便現，無所擁礙
X09n0240_p0244c08║故。次下善財白言：聖者！此解脫門境界云何？此問
X09n0240_p0244c09║解脫境界。下答，即顯法門業用，云：善男子！我先發
X09n0240_p0244c10║願：願一切菩薩示受生時，皆得親近；願入毗盧遮
X09n0240_p0244c11║那如來無量受生海，以昔願力，生此世界閻浮提
X09n0240_p0244c12║中嵐毗尼園，專念菩薩何時下生。此明依願受生。
X09n0240_p0244c13║自生此園以來，經於百年，世尊果從兜率天而來
X09n0240_p0244c14║生此。未生之前，我覩見此林中，先現十種瑞，有十
X09n0240_p0244c15║六行零經，敘其瑞相，結云：此瑞現時，諸天即知當
X09n0240_p0244c16║有菩薩下生。我觀此瑞，歡喜無量。次菩薩未生之
X09n0240_p0244c17║時，摩耶夫人出迦毗羅城，入此林時，復現十種瑞
X09n0240_p0244c18║相，有八行半經，敘摩耶入林之瑞。次摩耶夫人於
X09n0240_p0244c19║畢洛叉樹下，將欲誕生菩薩之時，復現十種神變。
X09n0240_p0244c20║其十種神變者：一、菩薩將誕生時，欲、色諸天八部
X09n0240_p0244c21║神等，皆集園中，備獻供養；二、摩耶夫人腹中，悉現
X09n0240_p0244c22║三千世界一切形像，萬億閻浮各有園林，一一皆
X09n0240_p0244c23║有夫人，於中將生菩薩之瑞；三、夫人一切毛孔，皆
X09n0240_p0244c24║現如來往昔供佛聞法之事；四、夫人身諸毛孔，一
X09n0240_p0245a01║一皆現如來往昔修行所住之處，及值佛出世劫
X09n0240_p0245a02║數、壽命長短、所依知識、修行善法；在在生處，摩耶
X09n0240_p0245a03║夫人常為其母。五、摩耶夫人一一毛孔，現如來往
X09n0240_p0245a04║昔修行時，隨所生處，色相、形貌、苦樂等事。六、摩耶
X09n0240_p0245a05║身諸毛孔，皆現如來往昔修行，捨頭、目、髓、腦、身、體、
X09n0240_p0245a06║血、肉，及國城、妻妾等事。七、摩耶夫人入此園時，其
X09n0240_p0245a07║林普現過去諸佛入母胎時莊嚴等事。八、摩耶夫
X09n0240_p0245a08║人入此園時，從其身出菩薩所住宮殿等事。九、摩
X09n0240_p0245a09║耶夫人入此園時，身出十不可說佛剎微塵數菩
X09n0240_p0245a10║薩，同時讚歎。十、摩耶夫人將欲誕生菩薩之時，忽
X09n0240_p0245a11║於其前，從金剛際，出大蓮華，眾寶莊嚴，天王執持，
X09n0240_p0245a12║八部神等，各興供養。此上見菩薩將欲降生先現
X09n0240_p0245a13║之瑞。有五十行經，歷敘其事。向下正覩誕生之事。
X09n0240_p0245a14║云嵐毗尼園現是事已，然後菩薩其身誕生。如虗
X09n0240_p0245a15║空中現淨日輪，如高山頂出於慶雲等相；菩薩從
X09n0240_p0245a16║母脇生，身相光明，亦復如是。當我見佛於此閻浮
X09n0240_p0245a17║嵐毗尼園生時，亦見三千界內、百億四天下閻浮
X09n0240_p0245a18║內，示現初生；乃至亦見於十方一切世界，一一塵
X09n0240_p0245a19║中、一一剎中，皆現受生。種種神變，念念不斷。有十
X09n0240_p0245a20║一行半經，敘遍一切處現生之事。上答解脫境界，
X09n0240_p0245a21║顯其業用；下問發心久近。善財白彼神言：大天！得
X09n0240_p0245a22║此解脫，其已久如？答言：乃往古世，過億佛剎微塵
X09n0240_p0245a23║數劫，復過是數，有世界，名：普寶，劫名：悅樂。彼世界
X09n0240_p0245a24║中，有四天下。閻浮提中，有一王都，名：須彌莊嚴幢；
X09n0240_p0245b01║其中有王，名：寶𦦨眼；其王夫人，名曰：喜光。如此世
X09n0240_p0245b02║界，摩耶夫人，為毗盧遮那之母；彼世界中，喜光夫
X09n0240_p0245b03║人，為初佛母，亦復如是。善男子！其喜光夫人，將欲
X09n0240_p0245b04║誕生菩薩之時，詣彼華園。園中有樹，名：一切施。喜
X09n0240_p0245b05║光攀彼樹枝，而生菩薩。時有乳母，名為：淨光，侍立
X09n0240_p0245b06║其側。諸天授與乳母，乳母敬受，生大歡喜，即得菩
X09n0240_p0245b07║薩普眼三昧，普見十方無量諸佛，一切處自在受
X09n0240_p0245b08║生解脫。得此解脫故，見一切佛，乘本願力，受生自
X09n0240_p0245b09║在。善男子！彼乳母者，豈異人乎？我身是也。不會夫
X09n0240_p0245b10║人者，顯今夫人，即昔佛之母也。我自是來，念念常
X09n0240_p0245b11║見毗盧遮那佛，示現菩薩受生海自在神力。此上
X09n0240_p0245b12║有二十一行零經，敘往昔得解脫因緣，以顯法根
X09n0240_p0245b13║深。下嵐毗尼神，重宣其義，而說頌言：有二十三偈，
X09n0240_p0245b14║頌往昔因緣。下謙己推勝云：我唯知此菩薩，於無
X09n0240_p0245b15║量劫，徧一切處，示現受生自在解脫而已。如諸菩
X09n0240_p0245b16║薩，以一念為諸劫藏，乃至於一切趣，皆現受生，調
X09n0240_p0245b17║伏眾生。諸神變事，我何能知？乃指後友云：此迦毗
X09n0240_p0245b18║羅城，有釋種女，名曰：瞿波。汝可往問，當為汝說。時
X09n0240_p0245b19║善財童子，瞻仰作禮，辭退而去。
X09n0240_p0245b20║
X09n0240_p0245b21║大方廣佛華嚴經綱要卷第七十四