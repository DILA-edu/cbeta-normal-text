X10n0259_p0537b01║
X10n0259_p0537b02║
X10n0259_p0537b03║
X10n0259_p0537b04║大方廣圓覺脩多羅了義經近釋卷六
X10n0259_p0537b05║明二楞庵釋通潤　述
X10n0259_p0537b06║於是普覺菩薩在大眾中，即從座起，頂禮佛足，右繞
X10n0259_p0537b07║三帀，長跪叉手而白佛言：大悲世尊！快說禪病，令諸
X10n0259_p0537b08║大眾得未曾有，心意蕩然，獲大安隱。世尊！末世眾生
X10n0259_p0537b09║去佛漸遠，賢聖隱伏，邪法增熾，使諸眾生求何等人，
X10n0259_p0537b10║依何等法，行何等行，除去何病，云何發心，令彼羣盲
X10n0259_p0537b11║不墮邪見？作是語已，五體投地，如是三請，終而復始。
X10n0259_p0537b12║雖四相已明，病根盡顯，若不識正知見人，則不值
X10n0259_p0537b13║正法，不知正行，不去正病，不發正心，亦不得究竟
X10n0259_p0537b14║成就，覺心未普，此普覺所以乘機發問也。快說禪
X10n0259_p0537b15║病者，謂說得禪病，極痛快也。禪本無病，由習禪者
X10n0259_p0537b16║以病為法，不得其門，不能得入，故說為病。今一聞
X10n0259_p0537b17║之後，病根已除，故心意蕩然，毫無疑滯，得大安隱
X10n0259_p0537b18║矣。世尊下。正請師者，人以模[墓-旲+汜]邪正之所自出，故
X10n0259_p0537b19║問求何等善知識為增上緣，則不墮邪見。良以師
X10n0259_p0537b20║為指南，教為繩墨，故古人悟後，要須得遇真善知
X10n0259_p0537b21║識，深錐痛劄，去其所重，方是正法，不然便落窠臼。
X10n0259_p0537b22║故藥山云：纔有所重，便成窠臼。故問依何等法。且
X10n0259_p0537b23║行以成德，不可不擇其要，故問行何等行。若所依
X10n0259_p0537b24║之法，有執而不去，則執藥成病，認病為法，不唯無
X10n0259_p0537c01║益，而且有損，故問除去何病。發心為入道之初，邪
X10n0259_p0537c02║正大小，全在最初一步，故問云何發心。若知此五
X10n0259_p0537c03║種，自眼既明，亦能普覺諸盲，入於正道。若己眼不
X10n0259_p0537c04║明，是以盲引盲，未有不墮坑塹者。
X10n0259_p0537c05║爾時，世尊告普覺菩薩言：善哉，善哉！善男子！汝等乃
X10n0259_p0537c06║能諮問如來如是修行，能施末世一切眾生無畏道
X10n0259_p0537c07║眼，令彼眾生得成聖道。汝今諦聽，當為汝說。時，普覺
X10n0259_p0537c08║菩薩奉教歡喜，及諸大眾默然而聽。
X10n0259_p0537c09║無畏道眼者，謂具五種性，則能辨龍蛇、分邪正，決
X10n0259_p0537c10║能直進不生怯故。
X10n0259_p0537c11║善男子！末世眾生將發大心求善知識欲修行者，當
X10n0259_p0537c12║求一切正知見人，心不住相，不著聲聞、緣覺境界，雖
X10n0259_p0537c13║現塵勞，心恆清淨，示有諸過，讚歎梵行，不令眾生入
X10n0259_p0537c14║不律儀，求如是人即得成就阿耨多羅三藐三菩提。
X10n0259_p0537c15║末世眾生見如是人，應當供養，不惜身命。彼善知識
X10n0259_p0537c16║四威儀中常現清淨，乃至示現種種過患，心無憍慢，
X10n0259_p0537c17║況復摶財、妻子、眷屬！若善男子於彼善友不起惡念，
X10n0259_p0537c18║即能究竟成就正覺，心華發明照十方剎。
X10n0259_p0537c19║先答：第一、求何等人也？謂末世眾生，將發大心，欲
X10n0259_p0537c20║求善知識為師，依之而修，要先擇正知見人為師。
X10n0259_p0537c21║以師如良醫，善知藥忌；師如導師，善知通塞，故須
X10n0259_p0537c22║先擇也。所謂正知見者，謂離凡夫境界，心不住色
X10n0259_p0537c23║相；離二乘境界，心不住空相。既不住色空，即是菩
X10n0259_p0537c24║薩根器。故雖現塵勞，而不染塵勞。如淨名云：雖有
X10n0259_p0538a01║妻子，常修梵行；示有眷屬，常樂遠離是也。示有諸
X10n0259_p0538a02║過，而讚歎梵行者。如淨名經云：入諸淫舍，示欲之
X10n0259_p0538a03║過是也。此皆內祕外現，與人作同事攝，不令眾生
X10n0259_p0538a04║入不律儀。若求如此正知見人為師，則能與人抽
X10n0259_p0538a05║釘拔楔，換骨換髓，成就菩提。故遇如是正知見人，
X10n0259_p0538a06║應當不惜身命，盡心供養。如雪山捨身，神光斷臂
X10n0259_p0538a07║之類。此善知識，具大作用，能實能權。或時以順境
X10n0259_p0538a08║化人，現清淨相，則慈悲藹然。或時以逆境接人，現
X10n0259_p0538a09║貪瞋相，則棒喝交馳。所謂或順或違，皆名增上。如
X10n0259_p0538a10║慈明之罵，德山之棒，臨濟之喝，汾陽之肉，誌公之
X10n0259_p0538a11║鴿，遇賢之酒等，皆逆行也。若遇此境，不當便生憍
X10n0259_p0538a12║慢，不起恭敬。故智度論云，於諸師尊，如世尊想。若
X10n0259_p0538a13║能開釋深義，解散眾疑，於我有益，則盡心恭敬，不
X10n0259_p0538a14║念餘惡。如弊囊盛寶，不以囊惡故，不取其寶。又如
X10n0259_p0538a15║夜行險道，弊人執炬，不以人惡故，不取其照也。縱
X10n0259_p0538a16║使現種種過患，尚不當生心憍慢。況復祇是摶取
X10n0259_p0538a17║財物，及有妻子僕從，便生憍慢哉。若事善知識，不
X10n0259_p0538a18║生憍慢，即驗此心穩貼，不起愛憎，平等一相，決能
X10n0259_p0538a19║究竟入清淨覺。覺華自然發明，圓滿清淨，照十方
X10n0259_p0538a20║剎。
X10n0259_p0538a21║善男子，彼善知識所證妙法，應離四病。云何四病？一
X10n0259_p0538a22║者、作病，若復有人作如是言：我於本心作種種行，欲
X10n0259_p0538a23║求圓覺。彼圓覺性非作得故，說名為病。二者、任病，若
X10n0259_p0538a24║復有人作如是言：我等今者不斷生死，不求涅槃。涅
X10n0259_p0538b01║槃、生死無起滅念，任彼一切隨諸法性，欲求圓覺。彼
X10n0259_p0538b02║圓覺性非任有故，說名為病。三者、止病，若復有人作
X10n0259_p0538b03║如是言：我今自心永息諸念，得一切性寂然平等，欲
X10n0259_p0538b04║求圓覺。彼圓覺性非止合故，說名為病。四者、滅病，若
X10n0259_p0538b05║復有人作如是言：我今永斷一切煩惱，身心畢竟空
X10n0259_p0538b06║無所有，何況根塵虗妄境界一切永寂，欲求圓覺。彼
X10n0259_p0538b07║圓覺性非寂相故，說名為病。離四病者則知清淨，作
X10n0259_p0538b08║是觀者名為正觀，若他觀者名為邪觀。
X10n0259_p0538b09║此答第二依何等法也。此善知識所證妙法，應離
X10n0259_p0538b10║四病，方是正法。此四病者，即前所修三觀，及無修
X10n0259_p0538b11║無證之圓覺。由執而不化，遂轉成病。故不起執心，
X10n0259_p0538b12║即病是藥；若起執心，即藥成病。古德所謂通身是
X10n0259_p0538b13║藥，通身是病也。言作病者，是服三摩提藥所成也。
X10n0259_p0538b14║彼意自謂此圓覺性，必須劬勞肯綮，作種種行，度
X10n0259_p0538b15║諸眾生，方得成就。不知彼圓覺性，本非可作，妙性
X10n0259_p0538b16║靈臺，不受熏鍊，豈可修種種行，而妄得之乎？此則
X10n0259_p0538b17║迷天真而事竅鑿，故名作病。言任病者，是服圓覺
X10n0259_p0538b18║清淨本無修證之藥所成也。彼意自謂生死本空，
X10n0259_p0538b19║不必更斷；涅槃本寂，亦不必求。故不求涅槃，不斷
X10n0259_p0538b20║生死，但是任意而行，信緣而去，隨諸法性，逢貪即
X10n0259_p0538b21║貪，遇瞋即瞋，逢衣便著，遇食便喫，了無忌憚，不避
X10n0259_p0538b22║譏訶，起如是心，欲求圓覺。此則恃天真而不修，常
X10n0259_p0538b23║居幻化，不得解脫，故名任病。疏云：前則驅馳覓佛，
X10n0259_p0538b24║此則放縱身心。設令善惡不拘，亦墮無記之性。七
X10n0259_p0538c01║賢豈是大道？四皓寧為聖人？尚昧欲天，焉冥覺體？
X10n0259_p0538c02║行人至此，溺水沉舟，宜自警懷，勿沾斯病。止病者，
X10n0259_p0538c03║是服奢摩他藥所成也。彼意自謂永息安心，猶如
X10n0259_p0538c04║木石，方能對境，不生分別，得與一切法性契合，寂
X10n0259_p0538c05║然平等。欲以止息妄想而求圓覺，不知覺性如水
X10n0259_p0538c06║上葫蘆，按著便轉，如日中寶石，色無定形，而欲以
X10n0259_p0538c07║止契合之乎？起如是心求圓覺者，名為止病。言滅
X10n0259_p0538c08║病者，此服禪那藥所成也。止則但止徧計，滅則并
X10n0259_p0538c09║滅依他。彼意自謂永滅根本枝葉二種無明，則身
X10n0259_p0538c10║尚無所有，況世界乎？以彼無明為器界之本，若斷
X10n0259_p0538c11║其源，流則自絕。故欲滅盡無明以求圓覺，不知彼
X10n0259_p0538c12║圓覺性不變，而能隨緣成一切相，頭頭上彰，法法
X10n0259_p0538c13║上顯。起如是心，欲斷盡煩惱求圓覺者，名為滅病。
X10n0259_p0538c14║所謂生心動念，即涉迷倒，謂但有纖毫，即是塵也。
X10n0259_p0538c15║然則如何除此四病？前不云乎：居一切時，不起妄
X10n0259_p0538c16║念，於諸妄心，亦不息滅等。如是而修，方離四病。故
X10n0259_p0538c17║古德云：莫動著，動著即頭角生。故離四病者，則能
X10n0259_p0538c18║離念，若能離念，則見清淨覺性。若於此法作如是
X10n0259_p0538c19║觀，名正知見。若於此法略有沾帶，即墮四病，即名
X10n0259_p0538c20║邪見。故曰：般若如大火聚，四面不可入。又云：般若
X10n0259_p0538c21║如清涼池，四面皆可入。故知作止任滅，亦是藥，亦
X10n0259_p0538c22║是病。前四相約能證故說，證取方現，我體悟已，超
X10n0259_p0538c23║過一切證者等。此四病約所證故說，作種種行，欲
X10n0259_p0538c24║求圓覺，任彼一切，欲求圓覺等。
X10n0259_p0539a01║善男子！末世眾生欲修行者，應當盡命供養善友、事
X10n0259_p0539a02║善知識。彼善知識欲來親近，應斷憍慢；若復遠離，應
X10n0259_p0539a03║斷瞋恨。現逆順境猶如虗空，了知身心畢竟平等，與
X10n0259_p0539a04║諸眾生同體無異，如是修行方入圓覺。
X10n0259_p0539a05║此答行何等行也。自具佛性為正因，善知識為增
X10n0259_p0539a06║上緣。如木中火性，是火正因。若無外緣，火不能發。
X10n0259_p0539a07║故知供事善知識，是第一修行。以善知識難遇，如
X10n0259_p0539a08║優曇華故也。言盡命者，謂不惜身命。身命不惜，何
X10n0259_p0539a09║況其他。彼善知識，若來親近，勿以其近之而生憍
X10n0259_p0539a10║慢。若復遠離，勿以為遠之而生瞋恨。近如四祖之
X10n0259_p0539a11║訪牛頭，遠如石門之罵浮山。若遇此二境，而心不
X10n0259_p0539a12║動，猶如虗空。非真見自他身心，平等無二者，不能
X10n0259_p0539a13║也。若能如是，方得證入。若使近之不遜，遠之則怨。
X10n0259_p0539a14║是斗筲之器，非載道之具也。惡足道哉。
X10n0259_p0539a15║善男子！末世眾生不得成道，由有無始自他憎愛一
X10n0259_p0539a16║切種子，故未解脫。若復有人觀彼怨家如己父母，心
X10n0259_p0539a17║無有二，即除諸病。於諸法中，自他憎愛亦復如是。
X10n0259_p0539a18║此答除去何病也。末世眾生精勤修習不成聖果
X10n0259_p0539a19║者，由有無始我人憎愛種子為膏肓之疾，致令心
X10n0259_p0539a20║不平等，執我執法不得解脫。若盡憎愛怨親等觀，
X10n0259_p0539a21║心無有二，則諸病皆除。若怨親既等，於諸法中生
X10n0259_p0539a22║死涅槃悉皆平等，則不二法門應念得入矣。
X10n0259_p0539a23║善男子，末世眾生欲求圓覺，應當發心作如是言：盡
X10n0259_p0539a24║於虗空一切眾生，我皆令入究竟圓覺，於圓覺中無
X10n0259_p0539b01║取覺者，除彼我人一切諸相。如是發心不墮邪見。
X10n0259_p0539b02║此答發何等心也？盡於虗空一切眾生，大心也。我
X10n0259_p0539b03║皆令入究竟圓覺，第一心也。於圓覺中無取覺者，
X10n0259_p0539b04║常心也。除彼我人一切諸相，不顛倒心也。若發此
X10n0259_p0539b05║四心，不墮邪見。是故修圓覺者，最初若無正知見
X10n0259_p0539b06║人為導師，則緣不具。若無離四病法為正因，則因
X10n0259_p0539b07║不具。因緣既具，若不盡命事善知識，則行不滿足。
X10n0259_p0539b08║雖盡心事善知識，而我相不盡，病根不除，不能入
X10n0259_p0539b09║覺。四緣既具，方得自覺清淨。若不發後四心，不能
X10n0259_p0539b10║覺人，而覺心不普。故必五行具足，方得自覺覺他，
X10n0259_p0539b11║名普覺矣。
X10n0259_p0539b12║爾時，世尊欲重宣此義，而說偈言：普覺汝當知，末世
X10n0259_p0539b13║諸眾生，欲求善知識，應當求正見。心遠二乘者，法中
X10n0259_p0539b14║除四病，謂作止任滅，親近無憍慢。遠離無瞋恨，見種
X10n0259_p0539b15║種境界，心當生希有，還如佛出世。不犯非律儀，戒根
X10n0259_p0539b16║永清淨，度一切眾生，究竟入圓覺。無彼我人相，當依
X10n0259_p0539b17║正智慧，便得超邪見，證覺般涅槃。
X10n0259_p0539b18║心遠二乘，是頌求正知見人。法中二句，頌求何等
X10n0259_p0539b19║法。親近五句，頌事善知識行。不犯下，頌發心。
X10n0259_p0539b20║於是圓覺菩薩在大眾中即從座起，頂禮佛足，右繞
X10n0259_p0539b21║三帀，長跪叉手而白佛言：大悲世尊為我等輩廣說
X10n0259_p0539b22║淨覺種種方便，令末世眾生有大增益。世尊！我等今
X10n0259_p0539b23║者已得開悟，若佛滅後，末世眾生未得悟者，云何安
X10n0259_p0539b24║居修此圓覺清淨境界？此圓覺中三種淨觀以何為
X10n0259_p0539c01║首？惟願大悲為諸大眾及末世眾生施大饒益。作是
X10n0259_p0539c02║語已，五體投地，如是三請，終而復始。
X10n0259_p0539c03║此問道場儀式及加行也。由此一問，則下根亦得
X10n0259_p0539c04║進修，方便皆得悟入，而覺體始圓，故圓覺乘機發
X10n0259_p0539c05║問也。云何安居者，問建立壇儀也。三觀以何為首
X10n0259_p0539c06║者，問加行也。
X10n0259_p0539c07║爾時，世尊告圓覺菩薩言：善哉，善哉！善男子！汝等乃
X10n0259_p0539c08║能問於如來如是方便，以大饒益施諸眾生。汝今諦
X10n0259_p0539c09║聽，當為汝說。時，圓覺菩薩奉教歡喜，及諸大眾默然
X10n0259_p0539c10║而聽。
X10n0259_p0539c11║善男子！一切眾生若佛住世、若佛滅後、若法末時，有
X10n0259_p0539c12║諸眾生具大乘性，信佛祕密大圓覺心欲修行者，若
X10n0259_p0539c13║在伽藍安處徒眾，有緣事故隨分思察，如我已說。若
X10n0259_p0539c14║復無有他事因緣，即建道場當立期限，若立長期百
X10n0259_p0539c15║二十日、中斯百日、下期八十日，安置淨居。若佛現在
X10n0259_p0539c16║當正思惟，若佛滅後施設形像，心存目想生正憶念，
X10n0259_p0539c17║還同如來常住之日，懸諸旛華經三七日，稽首十方
X10n0259_p0539c18║諸佛名字求哀懺悔，遇善境界得心輕安，過三七日
X10n0259_p0539c19║一向攝念。若經夏首三月安居，當為清淨菩薩止住，
X10n0259_p0539c20║心離聲聞不假徒眾。至安居日，即於佛前作如是言：
X10n0259_p0539c21║我比丘、比丘尼、優婆塞、優婆夷某甲，踞菩薩乘修寂
X10n0259_p0539c22║滅行，同入清淨實相住持，以大圓覺為我伽藍，身心
X10n0259_p0539c23║安居平等性智，涅槃自性無繫屬故。今我敬請不依
X10n0259_p0539c24║聲聞，當與十方如來及大菩薩三月安居，為修菩薩
X10n0259_p0540a01║無上妙覺大因緣故不繫徒眾。善男子！此名菩薩示
X10n0259_p0540a02║現安居過三期日隨往無礙。
X10n0259_p0540a03║此先答安居也。住世，正法也。滅後，像法也。法末，末
X10n0259_p0540a04║法也。具大乘性者，昔具聞熏種性也。信佛祕密大
X10n0259_p0540a05║圓覺心，而欲修行者，信是修行最初事，若不信便
X10n0259_p0540a06║不修，不修便不入，故不信為不善之本，而信根為
X10n0259_p0540a07║諸善之首，必信而後可說修行也。故欲修者，必選
X10n0259_p0540a08║擇伽藍，安處徒眾。伽藍，此云眾園。若有度生緣事，
X10n0259_p0540a09║不得空閒，則隨空閒時分，而以正念觀察，不立期
X10n0259_p0540a10║限。此在普眼章中已說。若無他事，及他因緣，即當
X10n0259_p0540a11║建立道場，剋定期限。如古人封紙衾，自誓此生不
X10n0259_p0540a12║悟，當不開此衾之類。期有上中下，必須安置淨居，
X10n0259_p0540a13║離諸諠雜。若佛在世，則不須設像，但當正念真如，
X10n0259_p0540a14║則觸處無非聖境。若佛滅後，必須設佛形像，心存
X10n0259_p0540a15║目注，如對聖容，不令心生散亂。如是三七日內，一
X10n0259_p0540a16║心禮敬諸佛，行懺悔法。若見佛相，或見光明，則昏
X10n0259_p0540a17║掉皆離，故得身心輕安。過三七日，當一向攝心，住
X10n0259_p0540a18║於正念。是正念者，當知唯心，無外境界也。已上三
X10n0259_p0540a19║期，是修奢摩他安置淨居法式也。若使安居結夏，
X10n0259_p0540a20║當為清淨菩薩止住之法，心遠二乘故不安徒眾，
X10n0259_p0540a21║唯是清淨獨居獨行獨步，至安居日即於佛前陳
X10n0259_p0540a22║情發願。踞菩薩乘者，簡小乘也。同入清淨實相住
X10n0259_p0540a23║持等者，謂與清淨菩薩同入清淨覺地，住持大光
X10n0259_p0540a24║明藏，即用此大光明藏為我自己清淨伽藍，故不
X10n0259_p0540b01║入眾園也。昔趙州掃地次，有僧問曰：既是清淨伽
X10n0259_p0540b02║藍，為甚麼有塵？州曰：有一點也。故知一念不起、妄
X10n0259_p0540b03║識不行，則住清淨伽藍，身心安居平等性智。以涅
X10n0259_p0540b04║槃自性空寂境界本無處所，不依倚一物故無所
X10n0259_p0540b05║繫屬，若是八識王所即有繫屬，故一有繫屬即有
X10n0259_p0540b06║染汙，不得平等以大圓覺為伽藍，而身心安居平
X10n0259_p0540b07║等性智也。今我下，出不繫徒眾之所以。以我所修
X10n0259_p0540b08║無上妙覺大事因緣，與小乘志願不同，如水火不
X10n0259_p0540b09║同器，故不同居也。或修圓覺者，不與萬物為侶、諸
X10n0259_p0540b10║塵作對，獨往獨來，故不繫徒眾。此名菩薩示現安
X10n0259_p0540b11║居修禪那之法式也。過此三月則任意所往，即得
X10n0259_p0540b12║事事無礙。問：何故修奢摩禪那者各有安居之式，
X10n0259_p0540b13║而修三摩者無安居法耶？答：三摩修萬行，故不用
X10n0259_p0540b14║安居也。
X10n0259_p0540b15║善男子！若彼末世修行眾生，求菩薩道入三期者，非
X10n0259_p0540b16║彼所聞，一切境界終不可取。善男子！若諸眾生修奢
X10n0259_p0540b17║摩他，先取至靜，不起思念，靜極便覺，如是初靜，從於
X10n0259_p0540b18║一身至一世界，覺亦如是。善男子！若覺徧滿一世界
X10n0259_p0540b19║者，一世界中有一眾生起一念者，皆悉能知，百千世
X10n0259_p0540b20║界亦復如是，非彼所聞，一切境界終不可取。善男子！
X10n0259_p0540b21║若諸眾生修三摩鉢提，先當憶想十方如來、十方世
X10n0259_p0540b22║界一切菩薩，依種種門，漸次修行勤苦三昧，廣發大
X10n0259_p0540b23║願，自熏成種，非彼所聞，一切境界終不可取。善男子！
X10n0259_p0540b24║若諸眾生修於禪那，先取數門，心中了知生、住、滅念
X10n0259_p0540c01║分劑頭數，如是周徧四威儀中，分別念數無不了知，
X10n0259_p0540c02║漸次增進，乃至得知百千世界一滴之雨，猶如目覩
X10n0259_p0540c03║所受用物，非彼所聞，一切境界終不可取。是名三觀
X10n0259_p0540c04║初首方便。
X10n0259_p0540c05║次答加行。先總標。非彼所聞一切境界終不可取
X10n0259_p0540c06║者，謂信解行證，當始終如一，不當雜用心也。下別
X10n0259_p0540c07║答。先別答修靜觀。靜極便覺者，言靜至極處，覺心
X10n0259_p0540c08║自然顯發。如普眼章中，一身靜則覺徧一身，一世
X10n0259_p0540c09║界靜則覺徧一世界。若覺徧一世界，則此一世界
X10n0259_p0540c10║有一眾生起念，皆悉能知。一界既爾，百千世界亦
X10n0259_p0540c11║然。若修靜者，始終唯以靜觀入覺，其餘終不可取
X10n0259_p0540c12║者，恐岐路多而用心不專也。次別答修幻觀。依種
X10n0259_p0540c13║種門者，即六度萬行也。前威德章是以行資願，此
X10n0259_p0540c14║章以願資行。良以有行無願，行必茫然。有願無行，
X10n0259_p0540c15║願唯虗設。必須行願相資，熏成上求下化之種，而
X10n0259_p0540c16║現行自生，不勞餘力也。三別答修寂觀數門者，謂
X10n0259_p0540c17║觀察生住異滅分劑頭數，是其所滅之無明也。論
X10n0259_p0540c18║云：若得無念者，則知心相生住異滅。蓋一念中有
X10n0259_p0540c19║九十一剎那，一剎那中有生住異滅。如是四威儀
X10n0259_p0540c20║中，分別生滅之數，無不了知。生滅既了，如是乃至
X10n0259_p0540c21║百千世界雨滴之數，亦皆了知，毫無錯謬，如觀掌
X10n0259_p0540c22║中庵摩羅果。故總結云：是名三觀初首方便。然觀
X10n0259_p0540c23║雖有首，而圓覺實無首，故易稱羣龍無首。
X10n0259_p0540c24║若諸眾生徧修三種勤行精進，即名如來出現於世。
X10n0259_p0541a01║此明徧修三觀，若三觀皆成，現世即佛，所謂若得
X10n0259_p0541a02║圓證，即成正覺也。
X10n0259_p0541a03║若後末世鈍根眾生，心欲求道不得成就，由昔業障
X10n0259_p0541a04║當勤懺悔常起希望，先斷憎愛、嫉妬、諂曲，求勝上心
X10n0259_p0541a05║三種淨觀，隨學一事此觀不得，復習彼觀心不放捨
X10n0259_p0541a06║漸次求證。
X10n0259_p0541a07║此為鈍根別開互修三觀也。此觀不得復習彼觀
X10n0259_p0541a08║者，疏云：有人色相所礙，空靜之觀難成，先觀色幻，
X10n0259_p0541a09║幻即全空，靜觀方成。復有執定實色，礙於心識，難
X10n0259_p0541a10║修幻觀，先知其體本無，而不妨現相，方成假觀。復
X10n0259_p0541a11║有修中難成絕待，先知假全空而無假，空全假而
X10n0259_p0541a12║無空，空假俱無，絕諸對待，方成寂觀。又有人直見
X10n0259_p0541a13║心源，方知諸法即性故空，不壞相故假，或從性現
X10n0259_p0541a14║故假，無別所現故空，先後綺互，如前中間二十一
X10n0259_p0541a15║輪是也。問：何故前云非彼所聞，終不可取，此中又
X10n0259_p0541a16║云此觀不得復習彼觀？答：前約別修，要當專一，此
X10n0259_p0541a17║約互修，必須復習，皆對機說法也。
X10n0259_p0541a18║爾時，世尊欲重宣此義，而說偈言：圓覺汝當知，一切
X10n0259_p0541a19║諸眾生，欲求無上道，先當結三期，懺悔無始業，經於
X10n0259_p0541a20║三七日，然後正思惟，非彼所聞境，畢竟不可取。奢摩
X10n0259_p0541a21║他至靜，三摩正憶持，禪那明數門，是名三淨觀，若能
X10n0259_p0541a22║勤修習，是名佛出世。鈍根未成者，常當勤心懺，無始
X10n0259_p0541a23║一切罪，諸障若消滅，佛境現前
X10n0259_p0541a24║正憶念者，即不忘所發大願也。明數門，謂分別了
X10n0259_p0541b01║知生住異滅，分濟頭數，毫無錯謬也。
X10n0259_p0541b02║於是，賢善首菩薩在大眾中即從座起，頂禮佛足，右
X10n0259_p0541b03║繞三帀，長跪叉手而白佛言：大悲世尊廣為我等及
X10n0259_p0541b04║末世眾生開悟如是不思議事。世尊！此大乘教名字
X10n0259_p0541b05║何等？云何奉持？眾生修習得何功德？云何使我護持
X10n0259_p0541b06║經人流布此教至於何地？作是語已，五體投地，如是
X10n0259_p0541b07║三請，終而復始。
X10n0259_p0541b08║題目為一經之總綱，故以一部之要義，撮聚五名。
X10n0259_p0541b09║若證此五種名，即名無上法王，為賢善之首，故賢
X10n0259_p0541b10║善乘機發問也。問有五：一問立名，以有義必有名，
X10n0259_p0541b11║故先德云：離經一字，即同魔說。故問名字何等。二
X10n0259_p0541b12║問云何奉持此教，守而不失。三問修習此經，得何
X10n0259_p0541b13║功德。四問護持之法。五問流通之地。
X10n0259_p0541b14║爾時，世尊告賢善首菩薩言：善哉，善哉！善男子！汝等
X10n0259_p0541b15║乃能為諸菩薩及末世眾生，問於如來如是經教功
X10n0259_p0541b16║德名字。汝今諦聽，當為汝說。時，賢善首菩薩奉教歡
X10n0259_p0541b17║喜，及謂大眾默然而聽。
X10n0259_p0541b18║善男子，是經百千萬億恆河沙諸佛所說，三世如來
X10n0259_p0541b19║之所守護，十方菩薩之所歸依，十二部經清淨眼目。
X10n0259_p0541b20║是經名大方廣圓覺陀羅尼，亦名脩多羅了義，亦名
X10n0259_p0541b21║祕密王三昧，亦名如來決定境界，亦名如來藏自性
X10n0259_p0541b22║差別，汝當奉持。善男子，是經唯顯如來境界，唯佛如
X10n0259_p0541b23║來能盡宣說。
X10n0259_p0541b24║先答名字是經者，正指此一部大經言也。諸佛所
X10n0259_p0541c01║說者，以穿破諸佛鼻孔故。如來守護者，諸寶之中
X10n0259_p0541c02║法寶為上，如來護念如驪龍之護如意珠故。菩薩
X10n0259_p0541c03║歸依者，托此立身、依此度生故。清淨眼目者，是涅
X10n0259_p0541c04║槃妙心正法眼藏故。大方廣者，謂其體大、其德方、
X10n0259_p0541c05║其用廣故。德何以言方？謂大體中具足戒定慧等
X10n0259_p0541c06║性德，此不是彼、彼不是此，各有定名、各有對治故。
X10n0259_p0541c07║陀羅尼云：總持，總一切法持無量義故。了義者，一
X10n0259_p0541c08║字不立、一義不遺故。祕密王者，近在目前望之不
X10n0259_p0541c09║見故，深固幽遠無人能到故。決定境界者，森羅萬
X10n0259_p0541c10║象一法所印故，自證法門物不能轉故。已上四名
X10n0259_p0541c11║皆顯如來藏性不變義，下一名顯隨緣義也。如來
X10n0259_p0541c12║藏自性差別者，以如來藏不守自性，隨緣而成五
X10n0259_p0541c13║性差別故。惟顯如來境界者，十二菩薩皆為圓覺
X10n0259_p0541c14║故。唯佛如來能盡宣說者，唯如來究竟實相，亦唯
X10n0259_p0541c15║如來能盡宣說故，以諸佛智慧甚深無量故。
X10n0259_p0541c16║若諸菩薩及末世眾生依此修行，漸次增進至於佛地。
X10n0259_p0541c17║此答至於何地也。謂行人依此五種名字，發心修
X10n0259_p0541c18║行，漸次增進，自十住、十行、十回向、十地，以至佛地。
X10n0259_p0541c19║此經亦從發心流布，直至佛地，所謂依名證實也。
X10n0259_p0541c20║善男子，是經名為頓教大乘，頓機眾生從此開悟，亦
X10n0259_p0541c21║攝漸修一切羣品。譬如大海不讓小流，乃至蚊蝱及
X10n0259_p0541c22║阿脩羅，飲其水者皆得充滿。
X10n0259_p0541c23║此答云何奉持也。此經三根普被，頓漸俱收，喻如
X10n0259_p0541c24║大海能運大鯤大鵬，能運小魚小鰕，江河入之而
X10n0259_p0542a01║不辭，溝瀆入之而不阻，故細而蚊蝱，大而脩羅，悉
X10n0259_p0542a02║隨其量而得充滿，則知此經大小奉持，未嘗失也。
X10n0259_p0542a03║善男子！假使有人純以七寶積滿三千大千世界以
X10n0259_p0542a04║用布施，不如有人聞此經名及一句義。善男子！假使
X10n0259_p0542a05║有人教百恆河沙眾生得阿羅漢果，不如有人宣說
X10n0259_p0542a06║此經分別半偈。善男子！若復有人聞此經名信心不
X10n0259_p0542a07║惑，當知是人非於一佛、二佛種諸福慧，如是乃至盡
X10n0259_p0542a08║恆河沙一切佛所種諸善根聞此經教。
X10n0259_p0542a09║此答修習功德也。以大千七寶布施，福已無量，然
X10n0259_p0542a10║不及聞此經一義者，一是世寶，一是法寶，世寶有
X10n0259_p0542a11║盡，法寶無窮，世寶可壞，法寶不壞，故教百河沙眾
X10n0259_p0542a12║生得四果，福已無盡。不如有人宣說此經半偈者，
X10n0259_p0542a13║一是木難火齊，一是如意寶珠故，一是神蛟，一是
X10n0259_p0542a14║神龍故。是以不但聞此全經得解了者，是恆沙佛
X10n0259_p0542a15║所種善根者，即聞五種名而心不惑者，亦從恆河
X10n0259_p0542a16║沙諸佛所種善根來者，方得此經著耳。法豈易聞哉？
X10n0259_p0542a17║汝善男子，當護末世是修行者，無令惡魔及諸外道
X10n0259_p0542a18║惱其身心，令生退屈。
X10n0259_p0542a19║此答護持經人也。謂末世若依此經而修行者，汝
X10n0259_p0542a20║等當以神力冥加護持，勿令魔外動其心而生退
X10n0259_p0542a21║屈也。正宗分竟。
X10n0259_p0542a22║爾時，會中有火首金剛、摧碎金剛、尼藍婆金剛等八
X10n0259_p0542a23║萬金剛并其眷屬，即從座起，頂禮佛足，右繞三帀而
X10n0259_p0542a24║白佛言：世尊！若後末世一切眾生有能持此決定大
X10n0259_p0542b01║乘，我當守護如護眼目，乃至道場所修行處，我等金
X10n0259_p0542b02║剛自領徒眾晨夕守護，令不退轉，其家乃至永無災
X10n0259_p0542b03║障，疫病消滅，財寶豐足，常不乏少。
X10n0259_p0542b04║此下流通分，先金剛藏神守護流通，火首金剛即
X10n0259_p0542b05║烏芻瑟摩，以此經是非幻不滅之體，故金剛藏神
X10n0259_p0542b06║守護也。無災障者，斷二障故。消疫病者，離四病故。
X10n0259_p0542b07║財寶豐足者，具足一切智寶故。
X10n0259_p0542b08║爾時，大梵王、二十八天王，并須彌山王、護國天王等，
X10n0259_p0542b09║即從座起，頂禮佛足，右繞三帀，而白佛言：世尊！我亦
X10n0259_p0542b10║守護是持經者，常令安隱，心不退轉。
X10n0259_p0542b11║此天王守護流通也。二十八天，總指三界二十八
X10n0259_p0542b12║天王也。須彌山王，別明帝釋。護國天王，別明四王
X10n0259_p0542b13║也。心不退轉者，無諸魔擾，心不惱動故。
X10n0259_p0542b14║爾時，有大力鬼王名吉槃茶，與十萬鬼王即從座起，
X10n0259_p0542b15║頂禮佛足，右繞三帀而白佛言：世尊！我亦守護是持
X10n0259_p0542b16║經人，朝夕侍衛，令不退屈。其人所居一由旬內，若有
X10n0259_p0542b17║鬼神侵其境界，我當使其碎如微塵。
X10n0259_p0542b18║三，鬼王守護也。吉槃茶食人精血，其疾如風，統諸
X10n0259_p0542b19║鬼神，故號為王。故知能持此經者，即惡鬼神俱為
X10n0259_p0542b20║護法，況善神乎？修行者唯患道力之不堅，勿患鬼
X10n0259_p0542b21║神之不護也。
X10n0259_p0542b22║佛說此經已，一切菩薩、天、龍、鬼神、八部眷屬，及諸天
X10n0259_p0542b23║王、梵王等一切大眾，聞佛所說，皆大歡喜，信受奉行。
X10n0259_p0542b24║五眾流通也。
X10n0259_p0542c01║大方廣圓覺脩多羅了義經近釋卷六（終）