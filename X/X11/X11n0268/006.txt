X11n0268_p0450a01║大佛頂如來密因修證了義諸菩薩萬行首楞嚴經卷第六
X11n0268_p0450a02║一名中印度那蘭陀大道場經，於灌頂部錄出別行。
X11n0268_p0450a03║大唐神龍元年歲次乙巳五月二十三日
X11n0268_p0450a04║天竺沙門般剌密帝於廣州制止道場譯
X11n0268_p0450a05║烏萇國沙門彌伽釋迦譯語
X11n0268_p0450a06║菩薩戒弟子前正議大夫同中書門下平章事清河房融筆受
X11n0268_p0450a07║趙宋桐洲沙門思坦集註
X11n0268_p0450a08║明石盂後學比丘慧基重校訂
X11n0268_p0450a09║明巡視漕河監察御史長安霍達參閱鋟
X11n0268_p0450a10║爾時，觀世音菩薩即從座起，頂禮佛足而白佛言：世尊！憶念我昔無數恒河沙劫，
X11n0268_p0450a11║於時有佛出現於世，名：觀世音。我於彼佛發菩提心，彼佛教我從聞、思、修入三摩
X11n0268_p0450a12║地。
X11n0268_p0450a13║長水云：此門次第，合次那律，以是六根之耳根故。釋要云：最後說者，凡有三義：
X11n0268_p0450a14║一、以圓通義廣，正是此方便宜故，備顯修證之門，廣化儀之相也。二、以慶說相
X11n0268_p0450a15║繼，意欲觀音說後，即便慶贊，以表正讚觀音，旁兼餘聖。若於那律次說，若不慶
X11n0268_p0450a16║贊，不彰觀境最優；若便慶贊後說，諸聖應非。故留後說，即慶贊正旁，自然著矣。
X11n0268_p0450a17║三、敕揀連環，觀音說竟，便敕文殊料簡，連綿相接，事無斷絕故也。熏聞云證
X11n0268_p0450a18║真。引天台云：西音阿那婆婁吉低輸，此云觀世。昔能所圓融，有無兼暢，照窮正
X11n0268_p0451a01║性，察其本末，故稱觀世音。又梵語阿縛盧枳帝濕伐羅，此云觀自在。唐三藏云：觀
X11n0268_p0451a02║有不住於有，觀空不住於空，聞名不惑於名，見相不沒於相，心不能動，境不能
X11n0268_p0451a03║隨，動隨不亂，其真可謂無礙智慧也。今觀諸經標名，或單云觀世音，或單云觀
X11n0268_p0451a04║自在，唯大悲心陀羅尼經具云觀世音自在。孤山云：觀謂能觀之三觀，世即
X11n0268_p0451a05║所觀之三諦。以聞世間、出世間殊音異說，皆了即空、假、中，故名觀世音。然此義
X11n0268_p0451a06║與法華有殊。彼云：一心稱名，菩薩即時觀其音聲，皆得解脫。則音在他機。此云：
X11n0268_p0451a07║由我觀聽十方圓明，故觀音名徧十方界。則音屬自行。應知因中自行，異上化
X11n0268_p0451a08║他，二義畢備。兩經所說，各舉一邊耳。准下文云：由我不自觀音，以觀觀者，令彼
X11n0268_p0451a09║十方苦惱眾生觀其音聲，即得解脫。此亦同於法華釋名之意。但彼為流通本
X11n0268_p0451a10║經，故偏對他機；今為伸敘昔證，故正約自行。苕溪云：教即世音。以初稟教，
X11n0268_p0451a11║即是耳根所對之境故。聞即耳根。此從能聞邊說。若約所聞，有通有局。取
X11n0268_p0451a12║彼佛音教，通取一切聲塵之境，皆所觀之境也。思修，皆能觀之觀也。聞非無
X11n0268_p0451a13║觀，以觀行成時正在思修故。應知三慧有橫有竪，橫則名字已上位位有之，竪
X11n0268_p0451a14║則名字為聞、觀行為思、相似為修，三慧具足能得相似分真之定，故曰從聞思
X11n0268_p0451a15║修入三摩地。然則觀由境入，境實徧通，而特取音聞者，乃逗機之要也。昔佛
X11n0268_p0451a16║既爾，今佛同然。故文殊云：此方真教體，清淨在音聞，欲取三摩提，實從聞中入。
X11n0268_p0451a17║抑又觀音之三慧，乃詶阿難之三請也：一、方便之請，二、入門之請，三、根本之
X11n0268_p0451a18║請。涅槃云：證大涅槃有四因緣：一者近善知識，二者聽聞正法，三者思惟其
X11n0268_p0452a01║義，四者如說修行。若言若行是大涅槃近因緣者，無有是處。佛即善知識也，三
X11n0268_p0452a02║摩提是大涅槃也。當知此上雖有信法兩行，而正在信行。又法行非全不聞，但
X11n0268_p0452a03║少從佗聞，多自思惟耳。若然，則信法兩行並由三慧者，方有所證。無聞慧如覆
X11n0268_p0452a04║器不能受水，無思慧如漏器雖受而失，無修慧如穢器不堪飲用。三慧備者，既
X11n0268_p0452a05║仰且完而復清淨，所受之水足堪飲用，止渴除垢何莫由斯？又無三慧是理即
X11n0268_p0452a06║佛，有聞慧是名字即佛，有思慧是觀行即佛，有修慧是相似即佛。是故備斯三
X11n0268_p0452a07║者，能入三摩成分真佛及究竟佛。然此觀音所說三慧入道，正是滅後眾生之
X11n0268_p0452a08║行門。向如來敕令諸聖各說圓通，正在觀音行門，以酬阿難本根之請，而亦遠
X11n0268_p0452a09║酬天王賜與華屋。雖獲大宅，要因門入之，請大宅之門是三慧矣。
X11n0268_p0452a10║初於聞中入流亡所，所入既寂，動靜二相了然不生。如是漸增，聞所聞盡，盡聞不
X11n0268_p0452a11║住，覺所覺空，空覺極圓，空所空滅。
X11n0268_p0452a12║孤山云：初五句明聞慧，次四句明思慧，後二句明修慧。明聞慧中，先二句標。初
X11n0268_p0452a13║於聞中，謂始聞言教也。入流，謂體言入理，則是反觀聞性也。亡所，謂不滯名言，
X11n0268_p0452a14║即是離緣塵也。次三句釋。所入既寂，即釋上入流也。所入之理無文字相，故云
X11n0268_p0452a15║既寂。動靜至不生，即釋上亡所也。動謂有說，靜謂無說。既達聞性唯一真寂，則
X11n0268_p0452a16║不得前塵有說無說、動靜二相，故曰了然不生。次明思慧。如是漸增者，明轉聞
X11n0268_p0452a17║成思也。聞中亡所，故曰聞所聞盡。此則亡言達理，即結上聞慧也。盡聞不住者，
X11n0268_p0452a18║理無聞相，故曰盡聞；亦不滯理，故曰不住。此則言理俱亡，生後思慧也。覺所覺
X11n0268_p0453a01║空者，正示思慧也。所覺是盡聞之理，今覺知此理亦無，即是釋上盡聞不住耳。
X11n0268_p0453a02║後明修慧。上思慧雖言理俱空，而有覺空之智，是則俱空成境，能覺成智。今境
X11n0268_p0453a03║智都泯，故曰極圓。以極圓故，能覺空智、所覺空境悉不可得，故云空所空滅。當
X11n0268_p0453a04║知此明三慧，聞則亡言達理，思則言理俱亡，修則境智齊泯。以此尋文，文無不
X11n0268_p0453a05║曉，此皆住前修行也。補遺云：初於聞中入流亡所者，流謂照理也。聞教則照
X11n0268_p0453a06║理，理明則亡詮，故曰亡所。所入者，所指能詮，入指所詮。聞所聞盡者，所聞是聲
X11n0268_p0453a07║教，今亡能聞之根，帶所聞言之。盡聞不住者，指前空耳根之觀為盡聞，不著此
X11n0268_p0453a08║能空，故曰不住。由不住故，能空之覺皆空寂矣。所覺指前耳根相帶言耳。空覺
X11n0268_p0453a09║等者，指前重空之觀，故曰空覺。既空之又空，無以加也，故曰極圓。言極圓者，謂
X11n0268_p0453a10║前重空亡所冥理，理則圓極，今又亡其圓極之相，故曰空所。空，寂也。所空指空
X11n0268_p0453a11║智也，亦欲以所顯能相帶言也。應云上句顯前重空冥理，下句亡冥理之迹。
X11n0268_p0453a12║生滅既滅，寂滅現前。
X11n0268_p0453a13║生滅既滅，三慧俱亡也，以住前三慧是生滅相故。寂滅現前，初住理顯也，以分
X11n0268_p0453a14║證三諦無生滅故。又生滅既滅，則二邊亡；寂滅現前，則中道顯。
X11n0268_p0453a15║忽然超越，世出世間。
X11n0268_p0453a16║孤山云：世謂六道，出世謂三乘。
X11n0268_p0453a17║十方圓明獲二殊勝：一者、上合十方諸佛本妙覺心，與佛如來同一慈力；二者、下
X11n0268_p0453a18║合十方一切六道眾生，與諸眾生同一悲仰。
X11n0268_p0454a01║補遺云：此明登住實證，獲二殊勝：一、合修德之極；二、合性德之具。與佛如來同
X11n0268_p0454a02║一慈力，於修德中別標三十二應也。與諸眾生同一悲仰，於性德中別標十四
X11n0268_p0454a03║無畏也。慈悲實通，此中別配二義者，良以三十二應說法與樂義強，故曰慈力。
X11n0268_p0454a04║十四無畏救眾生苦，苦是悲境，依仰佛救，故曰悲仰。我有悲境，依仰圓通而得
X11n0268_p0454a05║離已，今欲眾生亦然，故曰同一悲仰。如下十四無畏曰：令諸眾生於我身心獲
X11n0268_p0454a06║十四種無畏功德。又曰：我不自觀音，以觀觀者，令彼十方苦惱眾生觀其音聲，
X11n0268_p0454a07║即得解脫。意言：我已離塵反性，脫此悲境，今以智力冥資，同我昔日脫其悲苦，
X11n0268_p0454a08║汝亦依仰此理。爾下十四無畏，皆先言菩薩脫苦，復言眾生耳。
X11n0268_p0454a09║世尊，由我供養觀音如來，蒙彼如來授我如幻聞熏聞修金剛三昧，與佛如來同
X11n0268_p0454a10║慈力故，令我身成三十二應，入諸國土。
X11n0268_p0454a11║擕李云：幻喻三慧體不可得，金剛喻摧堅之能。熏聞云：熏謂熏習，從喻為名，
X11n0268_p0454a12║修兼於思，三慧備矣。起信云：如世間衣服實無於香，若人以香而熏習故，則有
X11n0268_p0454a13║香氣。今亦如是，觀音因中初無淨用，由聞如幻金剛三昧而熏習故，能成三十
X11n0268_p0454a14║二應。入諸國土。約四土論之，應六凡二乘及藏通菩薩但入同居，應別圓菩薩
X11n0268_p0454a15║則入方便實報，或機在同居亦入分段、寂光、無相三土，由之而生天器飯色，喻
X11n0268_p0454a16║意可解。
X11n0268_p0454a17║世尊！若諸菩薩入三摩地，進修無漏勝解現圓，我現佛身而為說法令其解脫。
X11n0268_p0454a18║孤山云：若諸菩薩，別圓機也。若入相似三摩地，進修中道無漏，則分真勝解現
X11n0268_p0455a01║圓。乃至若進修金剛無漏，則究竟勝解現圓。大士皆現佛身，為說頓法，令得分
X11n0268_p0455a02║真究竟解脫。問：菩薩何能現佛身耶？答：心性理顯，高下無殊。如鏡已明，形對像
X11n0268_p0455a03║現。臣家之鏡，王苟臨之，豈無王像？王家之鏡，臣苟對之，豈無臣像？當知人有高
X11n0268_p0455a04║下，鏡無貴賤。然亦不妨明有優劣。臣家之鏡下，喻分真理，能現佛身也。王家之
X11n0268_p0455a05║鏡下，喻究竟理，現菩薩身也。證真云：若初住能現妙覺，是本下迹高。若妙覺現
X11n0268_p0455a06║菩薩等像，是本高迹下。俱高俱下二句可知。此依天台四句分別。補遺云：天
X11n0268_p0455a07║台普門品別行義疏解：即現佛身而為說法，明同居、方便、實報。下之三土所現
X11n0268_p0455a08║佛身勝劣不同。維摩疏佛國八科第六：說教約土，說教不同。准知現身有勝有
X11n0268_p0455a09║劣。長水云：第十地菩薩坐華王座垂成正覺，亦須別佛說教聞熏，令斷最後
X11n0268_p0455a10║微細無明，故觀世音現第十重他受用身而為說法。孤山云：問：等覺菩薩豈
X11n0268_p0455a11║假初住現佛說法耶？答：聞法得解，何必求人？復假勝身，彌增內慧。資中云：勝
X11n0268_p0455a12║解現圓，將登正覺，坐道場也。將登者，躡上修進無漏言之，秪為進修未登正覺，
X11n0268_p0455a13║是故現身而為說法，令其勝解現前圓滿。長水云：於決定境忍可印持，不為
X11n0268_p0455a14║異緣之所引轉。此指最極根本無分別智將圓滿時，故名勝解。菩薩登住已去，
X11n0268_p0455a15║雖為因位，便能現上位身，為彼說法。以此圓證一位即諸位，更無深淺，故能現
X11n0268_p0455a16║耳。
X11n0268_p0455a17║若諸有學寂靜妙明，勝妙現圓，我於彼前現獨覺身而為說法，令其解脫。
X11n0268_p0455a18║若諸有學斷十二緣，緣斷勝性勝妙現圓，我於彼前現緣覺身而為說法，令其解
X11n0268_p0456a01║脫。
X11n0268_p0456a02║長水云：麟覺獨悟，出無佛世，厭喧樂靜，獨處山林，資加二位，名為有學。此後斷
X11n0268_p0456a03║惑，便證無學。約自乘理智，將證未證，名寂靜妙明菩薩。現同類身，先稱本習，後
X11n0268_p0456a04║令近佛。准諸文說，獨覺根性能覩外境因緣，以悟內心生滅，推宿種本因。雖
X11n0268_p0456a05║聞十二因緣，其獨覺時恐不可云亦觀十二因緣，推宿種與能觀外境因緣通
X11n0268_p0456a06║名緣覺可也。如諸文，依大論，辟支迦羅此翻緣覺，亦云獨覺通翻一名，然後分
X11n0268_p0456a07║別值佛不值佛大小不同。皆言勝妙現圓者，各約自乘理智將欲現前得此名
X11n0268_p0456a08║也。
X11n0268_p0456a09║若諸有學得四諦空，修道入滅，勝性現圓，我於彼前現聲聞身而為說法，令其解
X11n0268_p0456a10║脫。
X11n0268_p0456a11║補遺云：是則勝性言，當分自說現。謂現今三果已前，賢位聖位，俱屬有學。見道
X11n0268_p0456a12║一十六心，斷四諦下惑，證生空理，故云得四諦空。初果後進，斷三界八十一品
X11n0268_p0456a13║俱生，品品皆證一分擇滅無為，故云修道入滅。舊謂數緣滅，新云擇滅。維摩疏
X11n0268_p0456a14║云：虗空無為，數緣滅，非數緣滅無為。一是涅槃，二非涅槃。證一分擇滅無為者，
X11n0268_p0456a15║斷一品惑盡處，名為證一分擇滅無為。涅槃擇力所得滅，名為擇滅。謂斷智推
X11n0268_p0456a16║令滅，故名擇滅。孤山云：數緣即是擇也。孤山云：二乘，藏、通機也。雖有菩薩，而
X11n0268_p0456a17║藏同人天，不斷惑故；通同二乘，所證齊故。
X11n0268_p0456a18║若諸眾生欲心明悟，不犯欲塵，欲身清淨，我於彼前現梵王身而為說法，令其解
X11n0268_p0457a01║脫。若諸眾生欲為天主，統領諸天，我於彼前現帝釋身而為說法，令其成就。若諸
X11n0268_p0457a02║眾生欲身自在，遊行十方，我於彼前現自在天身而為說法，令其成就。若諸眾生
X11n0268_p0457a03║欲身自在，飛行虗空，我於彼前現大自在天身而為說法，令其成就。
X11n0268_p0457a04║孤山云：梵王即色天主，名為尸棄，此云頂髻。補遺云：梵王，此翻離欲，亦稱高
X11n0268_p0457a05║淨尸棄。又外國喚火為樹投尸棄。此王本修火光定，破欲界惑，從德立名。今此
X11n0268_p0457a06║依普門義疏作一人說。案法華文句并維摩疏作兩人說，謂初禪、二禪主也。若
X11n0268_p0457a07║依大論，舉位顯名，目一人耳。瓔珞明四禪皆有王，今言梵王者，應是初禪之
X11n0268_p0457a08║頂，以有覺觀語言之法，得為千界之主。熏聞云：次第禪門云：佛於仁王經說
X11n0268_p0457a09║十八梵，亦應有民主之異。又云：四禪中有大靜王，而佛於三藏中但說初禪有
X11n0268_p0457a10║大梵王者，以初禪內有覺觀心，外有語言法，主領下欲，眾生為便。上地無此，故
X11n0268_p0457a11║不別出說法，說出欲論解脫，令離欲塵。帝釋即欲界第二天主，彼橫有三十
X11n0268_p0457a12║三天，而帝釋統之，說法謂十善。金光明云：釋提桓因種種善論。長水云：欲身
X11n0268_p0457a13║自在，遊行十方，現二天身，說法教化，即夜摩覩史天。名自在者，智者釋普門
X11n0268_p0457a14║品云：自在是欲界頂天，具云婆舍䟦提，此云他化自在。假他所作以成己樂，即
X11n0268_p0457a15║魔王也。慈恩云：得異熟果，隨意所念，勝下二天。下二天果依樹而得，今隨欲得，
X11n0268_p0457a16║名為自在也。樂變化天，他化自在，名大自在。不樂異熟果，樂自樂他，變為樂具
X11n0268_p0457a17║而受用之，名大自在。然若止以化樂、他化二天所配，即攝義不盡，故從慈恩攝
X11n0268_p0457a18║四天也。孤山云：華嚴稱為色究竟天，即摩醯首羅天。大論云三目八臂，騎白
X11n0268_p0458a01║牛，執白拂者是也。智者云：有人以為第六天，而諸經多稱大自在是色界頂
X11n0268_p0458a02║天。釋論云：過淨居天，有十住菩薩，號大自在。又十住經云：大自在天，光明勝
X11n0268_p0458a03║一切眾生涅槃獻供。大自在天最勝，故非第六天也。舊以前自在天為第五，大
X11n0268_p0458a04║自在天為第六。又慈恩以自在為夜摩、兜率，大自在為化樂、他化自在。
X11n0268_p0458a05║若諸眾生愛統鬼神，救護國土，我於彼前現天大將軍身而為說法，令其成就。若
X11n0268_p0458a06║諸眾生愛統世界，保獲眾生，我於彼前現四天王身而為說法，令其成就。若諸眾
X11n0268_p0458a07║生愛生天宮，驅使鬼神，我於彼前現四天王國太子身而為說法，令其成就。
X11n0268_p0458a08║金光明，以散脂為大將。經云：八臂徤提，是天中力士。大論稱：鳩摩羅伽，此云童
X11n0268_p0458a09║子，騎孔雀，擎鷄，持鐸提赤幡。復有韋紐，此云徧聞，四臂捉具，持輪，騎金翅鳥，皆
X11n0268_p0458a10║是諸天大將。未知此中定是何等，雖未可定，何妨菩薩隨機俱現。熏聞云：四天
X11n0268_p0458a11║王天者，上升之元首，下界之初天，居半須彌。東黃金埵王，名提頭賴吒，此云持
X11n0268_p0458a12║國；南琉璃埵王，名毗留勒，又此云增長；西白銀埵王，名毗留博叉，此云雜語；北
X11n0268_p0458a13║水精埵王，名毗沙門，此云多聞。長水云各領鬼神，每王二部，共八部眾，救護
X11n0268_p0458a14║國界。釋要云：持國所領二部：一名撻闥婆，二名富單那。增長所領，薜茘多、鳩
X11n0268_p0458a15║盤茶。廣目所領，毒龍、毗舍闍。北方所領，即夜叉、羅剎。制此鬼神，不令惱人，故稱
X11n0268_p0458a16║護世。谷響云：國太子亦如世間太子，入則監國，出則撫軍。長水云：天王太
X11n0268_p0458a17║子，即那吒之類，輔正統攝，跨握鬼物，護世益人。菩薩身同，先令成就，後使厭離
X11n0268_p0458a18║也。
X11n0268_p0459a01║若諸眾生樂為人主，我於彼前現人王身而為說法，令其成就。若諸眾生愛主族
X11n0268_p0459a02║姓，世間推讓，我於彼前現長者身而為說法，令其成就。若諸眾生愛談名言，清淨
X11n0268_p0459a03║自居，我於彼前現居士身而為說法，令其成就。若諸眾生愛治國土，剖斷邦邑，我
X11n0268_p0459a04║於彼前現宰官身而為說法，令其成就。若諸眾生愛諸數術，攝衛自居，我於彼前
X11n0268_p0459a05║現婆羅門身而為說法，令其成就。
X11n0268_p0459a06║長水云：人王者，王，往也。人皆歸往，故四輪粟散，皆人之主。手鑑云：金銀銅鐵
X11n0268_p0459a07║四輪王，如次王四三二一天下。若中下品十善報，為粟散。小王眾多，如彼粟故，
X11n0268_p0459a08║從喻立名。又言粟散，如人把粟散置槃中，各得分位。王喻亦爾。散字上去二音，
X11n0268_p0459a09║以上化下，物無不從。以一人有慶，兆民賴之。抑又佛法興隆，增長精氣。大集經
X11n0268_p0459a10║云：國王護法，增長三種精氣：一地精氣，謂五穀豐熟；二眾生精氣，謂形貌端嚴，
X11n0268_p0459a11║無諸疾疫；三善法精氣，謂脩施戒信等。長水云：長者具十德，謂姓貴、位高、大
X11n0268_p0459a12║富、威猛、智深、年耆、行淨、禮備、上嘆、下歸。補遺云：愛主族姓等者，長者有德，士
X11n0268_p0459a13║族多歸附之。博聞強識，不求仕宦，居財大富，秉志廉貞，故名居士。熏聞云：據
X11n0268_p0459a14║普門疏，以多積財貸，居業豐盈，謂之居士。今經之意，有似鄭康成云：居士者，道
X11n0268_p0459a15║藝處士。孤山云：三台輔相，州牧縣長，悉號宰官。熏聞云：三台亦曰三階，每
X11n0268_p0459a16║台二星，凡六星，名泰階六符。符者，星之騐也。黃帝泰階六符經云：泰階者，天之
X11n0268_p0459a17║三階也。上階謂天子，中階謂公、卿、諸候、大夫，下階謂士、庶人也。今通云三台，正
X11n0268_p0459a18║言其中耳。州牧者，牧，養也，謂養於民也。婆羅門翻。淨行，四姓之一。劫初種族，山
X11n0268_p0460a01║野自閑，故人以淨行稱之。補遺云：愛諸數術，如此間方士導養之法，如華陀
X11n0268_p0460a02║五禽之戲，怡神養性，故曰攝衛。又亦可數，謂知陰陽之數術為導養。
X11n0268_p0460a03║若有男子好學出家，持諸戒律，我於彼前現比丘身而為說法，令其成就。若有女
X11n0268_p0460a04║人好學出家，持諸禁戒，我於彼前現比丘尼身而為說法，令其成就。若有男子樂
X11n0268_p0460a05║持五戒，我於彼前現優婆塞身而為說法，令其成就。若有女子五戒自居，我於彼
X11n0268_p0460a06║前現優婆夷身而為說法，令其成就。
X11n0268_p0460a07║孤山云：優婆塞云近事男，優婆夷云近事女，以五戒自守，堪任近事、出家二眾
X11n0268_p0460a08║故。
X11n0268_p0460a09║若有女人內政立身，以修家國，我於彼前現女主身及國夫人、命婦、大家而為說
X11n0268_p0460a10║法，令其成就。若有眾生不壞男根，我於彼前現童男身而為說法，令其成就。若有
X11n0268_p0460a11║處女愛樂處身，不求侵暴，我於彼前現童女身而為說法，令其成就。
X11n0268_p0460a12║女主即天子之后。周禮：天子之后，立六宮、三夫人、九嬪、二十七世婦、八十一御
X11n0268_p0460a13║妻。谷響云：六宮，前一宮，後五宮。五者，后一宮，三夫人一宮，九嬪一宮，二十七
X11n0268_p0460a14║世婦一宮，八十一御妻一宮，凡一百二十人。國夫人，如云邦君之妻曰君夫
X11n0268_p0460a15║人。命婦，謂妻因夫榮者也。大家，如曹世叔妻師號大家。大家，尊之稱，似言家中
X11n0268_p0460a16║之尊大者。唐來宮掖并宦者呼皇帝為大家。補遺云：處女，藐姑射山有神人
X11n0268_p0460a17║居處，在家未嫁之女。
X11n0268_p0460a18║若有諸天樂出天倫，我現天身而為說法，令其成就。若有諸龍樂出龍倫，我現龍
X11n0268_p0461a01║身而為說法，令其成就。若有藥叉樂度本倫，我於彼前現藥叉身而為說法，令其
X11n0268_p0461a02║成就。若乾闥婆樂脫其倫，我於彼前現乾闥婆身而為說法，令其成就。
X11n0268_p0461a03║熏聞云：龍有四種：一、守天宮殿，持令不落；二、興雲致雨，利益人間；三、地龍，泱江
X11n0268_p0461a04║開瀆；四、伏藏龍，守轉輪王及大福人藏。肇師但出三種，不出天龍。孤山云：藥
X11n0268_p0461a05║叉云：輕捷。熏聞云：此有三處：海島、空中、天上，傳傳相持，不令食人。佛初成道
X11n0268_p0461a06║說法，傳唱至天，乾闥婆云：香陰新翻尋香行帝釋，樂神也，在須彌山南金剛窟
X11n0268_p0461a07║住。天欲作樂，身有異相。
X11n0268_p0461a08║若阿修羅樂脫其倫，我於彼前現阿修羅身而為說法，令其成就。若緊那羅樂脫
X11n0268_p0461a09║其倫，我於彼前現緊那羅身而為說法，令其成就。若摩呼羅伽樂脫其倫，我於彼
X11n0268_p0461a10║前現摩呼羅伽身而為說法，令其成就。
X11n0268_p0461a11║阿修羅云無端正，以女美而男醜故。從男彰名，新翻非天，以諂詐無天行故。
X11n0268_p0461a12║阿修羅有千頭、二千手、萬頭、二萬手，或三頭、六手。苕溪云：准普門品八部，此
X11n0268_p0461a13║闕伽樓羅，即金翅鳥，恐在下文雜類中收。孤山云：緊那羅，形似人而頭有一
X11n0268_p0461a14║角，因呼為疑神。天帝，絲竹樂神也，小劣。乾闥婆，新翻云歌神。摩呼羅伽什，師云：
X11n0268_p0461a15║地龍。肇公云：大蟒腹行也。長水云：蟒形田蚥，復行之類。手鑑云：亦云莫呼
X11n0268_p0461a16║落伽，此云大腹。田蚥：蝦䗫蟒蛇等類，皆此所攝。田蚥：蟾蜍別名。蟾蜍，蝦䗫也。張
X11n0268_p0461a17║衡賦曰：羿得不死之藥於西王母，姮娥竊之奔月，遂託身於月，是為蟾蜍。抱朴
X11n0268_p0461a18║子云：蟾蜍壽三千歲者，頭上有角，領下有丹書八字。玄中記云：蟾蜍頭生角，食
X11n0268_p0462a01║之壽千歲也。即蝦䗫之類大者也。以多於田野，故名田蚥。
X11n0268_p0462a02║若諸眾生樂人修人，我現人身而為說法，令其成就。若諸非人有形無形、有想無
X11n0268_p0462a03║想樂度其倫，我於彼前皆現其身而為說法，令其成就。
X11n0268_p0462a04║補遺云：人者，除上人倫之有名位者言之也。其或隱淪無位，窮而在下，固亦隨
X11n0268_p0462a05║彼化之。然天、龍等皆言樂出其倫，而人謂樂人。修人者樂入其類，或欲出其倫，
X11n0268_p0462a06║皆隨而應之。人非無出，天非無入，互現其文。長水云：有形有色蘊，如下休咎
X11n0268_p0462a07║精靈等。無形無色蘊，如下空散消沉等。有想有四蘊，如下鬼神精靈等。無想無
X11n0268_p0462a08║四蘊，如下精靈化為草木金石等。此皆非人也。
X11n0268_p0462a09║是名妙淨。三十二應入國土身，皆以三昧聞熏聞修，無作妙力自在成就。
X11n0268_p0462a10║苕溪云：三十二應比普門品，雖互有出沒，大體是同，總而言之，無越十界。於十
X11n0268_p0462a11║界中，兩經俱無菩薩并地獄身者，或智者依正法華，具現菩薩界身。又准釋論，
X11n0268_p0462a12║菩薩亦化地獄，故知十界不可闕。補遺云：聲教熏習，故曰聞熏。聞而復修，故
X11n0268_p0462a13║曰聞修。修必兼思，三慧具矣。修兼聞者，顯耳根聞而復修也。然說法華圓頓之
X11n0268_p0462a14║法，此經隨機大小者，何耶？法華為流通本經，故說圓頓。今直談體用，故說隨機。
X11n0268_p0462a15║世尊！我復以此聞熏聞修金剛三昧無作妙力，與諸十方三世六道一切眾生同
X11n0268_p0462a16║悲仰故，令諸眾生於我身心獲十四種無畏功德。
X11n0268_p0462a17║一者、由我不自觀音，以觀觀者，令彼十方苦惱眾生觀其音聲，即得解脫。
X11n0268_p0462a18║資中云：由我不自觀音以觀觀者，謂由我不觀所聽音聲，但觀聞性也。真際
X11n0268_p0463a01║云：由我不自觀音，不循前塵也。以觀觀者，用無緣之慈，觀彼世間觀音者也。
X11n0268_p0463a02║苕溪云：聖人無已，惟物是利。故以觀音之智，加彼觀聲之機，於苦得脫，不旋踵
X11n0268_p0463a03║矣。若夫止稱名號，罔識聞熏，善應未臻，而責聖言之虗者，是猶洒一杯之水，救
X11n0268_p0463a04║積薪之火不熄，則謂水不勝火，惑亦甚哉。熏聞云罔識聞熏者，謂無聞慧熏
X11n0268_p0463a05║習之力也。今順經文以觀觀者，故須正取觀慧為機，因此策其怠者及遮其謗
X11n0268_p0463a06║者。然有散心感應者，亦由過去積善或是現在至誠之所招致，必非淺植輕念
X11n0268_p0463a07║者能通聖應。傳曰：小信未孚，神弗福也。菩薩利物豈不如之？補遺云：對眾生
X11n0268_p0463a08║之他，故云自行。既不循前塵，今以智加彼，良由十四無畏與眾生同一悲仰，推
X11n0268_p0463a09║己昔日亦墮悲苦，依仰圓通之理而得解脫。今亦令眾生同依此理脫其悲苦，
X11n0268_p0463a10║故十四無畏皆先推己，然後及物，顯與眾生同一悲仰也。緣前塵為生死所縛，
X11n0268_p0463a11║悲苦也。今不自觀音，反其聞性，仰依圓通之理也。
X11n0268_p0463a12║二者、知見旋復，令諸眾生設入大火，火不能燒。三者、觀聽旋復，令諸眾生大水所
X11n0268_p0463a13║漂，水不能溺。
X11n0268_p0463a14║擕李云：准天台釋，火難有三種：一、果報火，下從地獄，上至初禪；二、惡業火，通三
X11n0268_p0463a15║界；三、煩惱火，通三乘。火難既然，他皆倣此。他皆倣此者，水難三種果報：水至
X11n0268_p0463a16║二禪，餘二同上。彼羅剎難中以黑風為難，亦由有三種果報：風至三禪，餘二同
X11n0268_p0463a17║上。乃至七難皆有觀行三義，須者尋之。補遺云：涅槃云：迦葉白佛：彼第四禪，
X11n0268_p0463a18║以何因緣，風不能吹，水不能漂，火不能燒？佛告迦葉：內、外過患，一切無故。初禪
X11n0268_p0464a01║過患，內有覺觀，外有火灾；二禪過患，內有歡喜，外有水灾；三禪過患，內有喘息，
X11n0268_p0464a02║外有風灾。彼第四禪，內、外過患，一切悉無，是故三灾不能及之。然四明因釋消
X11n0268_p0464a03║伏三毒，引例三火云：應知三種毒害，捨傍從正，受名不同。如普門別行疏分別
X11n0268_p0464a04║火難等。相報火至初禪，豈下諸有全無惑、業？蓋苦報為正也。煩惱火通四教，豈
X11n0268_p0464a05║三乘人全無業報，以煩惱為正也？岳師云：所引三火，例今三毒，捨旁從正，受名
X11n0268_p0464a06║不同者，不爾。以謂三障不可皆受報名，乃至三障皆受煩惱名也。業報亦是四
X11n0268_p0464a07║教所詮，煩惱亦是三界所起。兩師各據方、圓共鑿。今謂若乃三障通而論之，三
X11n0268_p0464a08║界、六道、四教、三乘降佛極果以還，無不有之。今普門疏所解三火，別取三界、六
X11n0268_p0464a09║道、四教、三乘被燒害善之義而說。所以別取此義者，為欲見當界、當位有所難
X11n0268_p0464a10║於此故也。又復帖文舉事所說，直指下界燒物之火故也。消文釋義，自有來由。
X11n0268_p0464a11║雖作三種約觀行解，必須隨順帖文舉事。難字去聲。補遺云：此下一一文中，
X11n0268_p0464a12║並須先明菩薩悲仰，次同眾生，必須求其自他悲仰。同意知見旋復者，見屬眼
X11n0268_p0464a13║根，知屬意根。今從一根既脫，六用同旋，故雖耳根圓通，亦通明知見旋復也。知
X11n0268_p0464a14║見屬心，心屬火，自行知見旋復，則心體寂滅之火，火無能為也。如諸論所明，初
X11n0268_p0464a15║禪不能免火難，內有覺觀即心也。言是心聲，並能致火灾矣。孤山云：達聲無
X11n0268_p0464a16║聲，水聲豈溺？長水云：聲能漂蕩，如水騰波，觀聽旋真，塵相不起，虗明湛寂，何
X11n0268_p0464a17║物能漂？故令念者大水不溺。補遺云：今謂五行言之，水屬腎，腎主耳，耳根能
X11n0268_p0464a18║復其聽聞，水亦不能為害矣。良由內根消則外水亦伏，體性同故也。
X11n0268_p0465a01║四者、斷滅妄想，心無殺害，令諸眾生入諸鬼國，鬼不能害。五者、聞熏成聞，六根銷
X11n0268_p0465a02║復，同於聲聽，能令眾生臨當被害，刀段段壞，使其兵戈猶如割水，亦如吹光，性無
X11n0268_p0465a03║搖動。
X11n0268_p0465a04║九道眾生，莫非妄想。其虗詐不實，乃鬼之因。妄想之尤者，內滅其因，雖入其國，
X11n0268_p0465a05║故不能害我矣。孤山云：聞熏成聞者，熏於妄聞，成真聞性。耳根既復，五根咸
X11n0268_p0465a06║同，具舉言六也。補遺云：熏妄聞成真聞，六用俱復，耳鼻舌身，已成清淨，縱遭
X11n0268_p0465a07║橫逆，無如我何。苕溪云：割水吹光等，淮南子云：光可見，不可握；水可循，不可
X11n0268_p0465a08║壞。今云吹割，性無搖動，喻意不殊。
X11n0268_p0465a09║六者聞熏精明，明徧法界，則諸幽暗性不能全，能令眾生藥叉、羅剎、鳩槃茶鬼及
X11n0268_p0465a10║毗舍遮、富單那等，雖近其傍，目不能視。七者音性圓銷，觀聽返入，離諸塵妄，能令
X11n0268_p0465a11║眾生禁繫枷鎻所不能著。八者滅音圓聞，徧生慈力，能令眾生經過險路，賊不能
X11n0268_p0465a12║劫。
X11n0268_p0465a13║補遺云：聞熏精明者，見真如理，無幽不燭，彼諸幽冥，固為我所破，故曰性不能
X11n0268_p0465a14║全。苕溪云：藥叉有三種：一在地，二在虗空，三在天。孤山云。羅剎云。可畏。鳩
X11n0268_p0465a15║槃茶。厭魅鬼。毗舍遮。噉精氣鬼。富單那。熱病鬼。補遺云：音性圓銷，六用返入，
X11n0268_p0465a16║言觀聽者，且舉其二耳。六用返入，六塵俱消，塵縛已超，則禁繫之事成。鎻夢關
X11n0268_p0465a17║空，耳滅音圓，聞得體也。徧生慈力，起用也。慈能攝物，彼偷兒輩如何陸梁？
X11n0268_p0465a18║九者熏聞離塵，色所不劫，能令一切多婬眾生遠離貪欲。十者純音無塵，根境圓
X11n0268_p0466a01║融，無對所對，能令一切忿恨眾生離諸瞋恚。十一者銷塵旋明，法界身心猶如瑠
X11n0268_p0466a02║璃，朗徹無礙，能令一切昏鈍性障諸阿顛迦永離癡暗。
X11n0268_p0466a03║苕溪云：准天台釋，三毒通界內外，內謂思惑，外謂無明。二乘以欣涅槃名貪，厭
X11n0268_p0466a04║生死為瞋，迷中道即癡。菩薩廣求佛法訶惡，二乘未了佛性，皆是三毒。補遺
X11n0268_p0466a05║云：六用既脫，色塵消亡，豈能劫我常心耶？故曰色不能劫。純音，中道法音也。無
X11n0268_p0466a06║塵者，非同世間音聲有塵染相也。中道法音不落根境，故對待已亡，外之嫌恨
X11n0268_p0466a07║無從生也。阿顛迦，癡暗人也。我以銷六塵，復真明，推己及之，令離暗鈍也。孤
X11n0268_p0466a08║山云：阿顛迦，亦云阿闡底迦，此翻無欲，不樂欲涅槃也。
X11n0268_p0466a09║十二者、融形復聞，不動道場，涉入世間，不壞世界，能徧十方供養微塵諸佛如來，
X11n0268_p0466a10║各各佛邊為法王子，能令法界無子眾生欲求男者，誕生福德智慧之男。十三者、
X11n0268_p0466a11║六根圓通，明照無二，含十方界，立大圓鏡空如來藏，承順十方微塵如來祕密法
X11n0268_p0466a12║門，受領無失，能令法界無子眾生欲生女者，誕生端正福德、柔順眾人、愛敬有相
X11n0268_p0466a13║之女。
X11n0268_p0466a14║智者引阿含，明地獄已上乃至欲天，皆有無子之苦，令所求者悉令滿心。擕
X11n0268_p0466a15║李云：上云涉入世間，不壞世界，即方便智，方便屬權，權能幹事，故生於男。次云
X11n0268_p0466a16║立大圓鏡空如來藏，即屬實智，實智詣理，理能含育，故生於女。如淨名云：智度
X11n0268_p0466a17║菩薩母，方便以為父，即其義焉。擕李云：以方便實智用配二文，固有眉目，今更
X11n0268_p0466a18║作內外以銷其文。融形復聞，只是因耳復聞，六根俱脫，形即身根俱脫中別言
X11n0268_p0467a01║耳。內既復性，外身自在，故能依中現正等，遊歷十方，供養諸佛，此言男子外事
X11n0268_p0467a02║也。古者生男，懸弧於門，表男子有四方志，故今以形身自在，應彼求男也。六根
X11n0268_p0467a03║圓通，明照無二，此言內心明也，含十方界，心具三千也。大圓鏡智空如來藏，此
X11n0268_p0467a04║言內心冥三諦也，含十方俗也。鏡智空也，如來藏中也，內心冥理，應彼求女也。
X11n0268_p0467a05║言含言藏，皆欲表女子生育之事，言鏡亦女子所覽，言空若處子時也。承順若
X11n0268_p0467a06║有三從之義，祕密法明如在闥中，受領無失中饋之職也。經文既欲推己證以
X11n0268_p0467a07║應彼求，則句句不徒然，如天台明表法之義也。融通形礙，旋復真聞，所以不
X11n0268_p0467a08║動道場，涉入世界，身無限量，徧至十方，紹繼法王，種姓不斷，六根圓徧，融通照
X11n0268_p0467a09║明，含現十方，無二無別，唯一寶觀，名大圓鏡。復能承順微塵諸佛，受領含容無
X11n0268_p0467a10║量法門，不失不壞，名為空藏。
X11n0268_p0467a11║十四者、此三千大千世界百億日月現住世間諸法王子，有六十二恒河沙數修
X11n0268_p0467a12║法垂範，教化眾生，隨順眾生，方便智慧各各不同，由我所得圓通本根發妙耳門，
X11n0268_p0467a13║然後身心微妙含容周徧法界，能令眾生持我名號，與彼共持六十二恒河沙諸
X11n0268_p0467a14║法王子，二人福德正等無異。世尊！我一名號與彼眾多名號無異，由我修習得真
X11n0268_p0467a15║圓通，是名十四施無畏力福備眾生。
X11n0268_p0467a16║孤山云：法華疏云：圓人唯一，偏人則多。格六十二億，偏菩薩也。又別行疏云：一
X11n0268_p0467a17║多性不可得，無有二相。一則非多，同入實際。實際正等，是故無異。法華論云：畢
X11n0268_p0467a18║竟決定知法故。法即法性、真如、法身。是故六十二億，與觀音無別。甞試議之，法
X11n0268_p0468a01║華為流通本經，故智者二疏，約待絕二妙之義，互顯其文。格偏等圓，相待義也。
X11n0268_p0468a02║實際正等，絕待義也。況復本論以法性釋等，今經為對諸聖說圓通本根，校量
X11n0268_p0468a03║勝劣。然則兩經義趣，不可全同。儻或一向將此例彼，豈唯見智者未曉，抑亦觀
X11n0268_p0468a04║天親弗明。五品四依，便成虗說。蓋此方眾生，耳根利故，受道者多，所以觀音
X11n0268_p0468a05║化勝；餘根鈍故，受道者少，所以諸聖化劣。是知行位雖齊，對機有異，總彼恒河
X11n0268_p0468a06║沙數，但敵觀音一人，故使持名二福正等。補遺云：此中以一敵多意者，乃是
X11n0268_p0468a07║偏圓之義。觀音用圓，六十二恒河沙用偏，偏教益物，豈能敵圓？此皆從用偏用
X11n0268_p0468a08║圓益物以為比挍，欲彰觀音圓實為勝。若六十二恒河沙用實，無以為優劣。故
X11n0268_p0468a09║經云：修法垂範，教化眾生，隨順眾生，方便智慧，各各不同。豈非指其用偏耶？由
X11n0268_p0468a10║我所得圓通本根，乃至能令眾生等，豈非用實益物耶？文中雖有發妙耳門之
X11n0268_p0468a11║言，非直指耳根對諸根簡優劣義。此中因明耳根圓通，故言發妙耳門為圓通，
X11n0268_p0468a12║對彼用偏為揀耳。修法垂範之言，方便智慧之語，豈指餘根鈍劣耶？法華文句
X11n0268_p0468a13║約偏對以為比挍，蓋暗與此經合。以耳根對餘根簡，却疑智者不見此經。吳興
X11n0268_p0468a14║亦是此說。噫！吾祖可謂無遠孫矣。今仰窺經旨，必含二途：一約化用，二約實本。
X11n0268_p0468a15║若就諸菩薩化用言之，乃有偏圓之異。如善財參文殊、彌勒、普賢，乃用圓以接
X11n0268_p0468a16║之。中道知識，其餘用偏。俗諦知識辭云：不知彼法門也。今觀音沒偏用圓，故假
X11n0268_p0468a17║設六十二億恒沙用偏以為比校，觀音固勝矣。經文正意雖如此，必兼含平等
X11n0268_p0468a18║之意。若乃從諸菩薩實本，則無優劣。彼六十二雖多，觀音一人雖少，實際平等，
X11n0268_p0469a01║所以一能等多也。經中正等無異，亦具二意。以一圓敵多偏，功德正等，故言正
X11n0268_p0469a02║等無異。雖云正等，一固己勝矣。若從實本，多非多，一非一，同入實際，故言正等。
X11n0268_p0469a03║此不分勝劣也。雖有二向比校，顯圓為正。所以大師於文句中，依入大乘論，以
X11n0268_p0469a04║法應比校，作偏圓消之也。應色之多，偏教也。法身之一，圓意也。次義不可缺，却
X11n0268_p0469a05║於別行疏出之。蓋欲兩出而彰互有也。又文句只用初義，其旁正可見也。然法
X11n0268_p0469a06║華論何故只作後義？須知一卷之文，務在簡略。其偏圓比校，在文可見，是以無
X11n0268_p0469a07║說。第恐亡本者，起分別想，招罪不淺。故用此義，以除疑想耳。然何以知偏圓比
X11n0268_p0469a08║校是經正意？須知法華玄贊引十輪經云：假使於彌勒、妙吉祥、觀自在、普賢之
X11n0268_p0469a09║類，而為上首。殑伽沙等諸大菩薩，於百劫中，至心歸依，稱名念誦。不如有人於
X11n0268_p0469a10║念頃，至歸依禮拜供養地藏菩薩云云。既云不如，乃比勝劣也。故知凡偏贊之
X11n0268_p0469a11║文，比校為正，而意含平等耳。然何以知必含次意？須知以楞嚴文顯彼普門品
X11n0268_p0469a12║可也。楞嚴既云諸法王子，又曰隨順眾生，則知六十二億行位已高，自證已深。
X11n0268_p0469a13║經為比校，化用優劣。其實本之義，固無優劣。故知經文密含此意也。是則今楞
X11n0268_p0469a14║嚴偏圓化用，實本體同，二義最顯。符合智者，頗同天親。而長水擕李，失其正途，
X11n0268_p0469a15║而用次意。孤山雖從初義，釋義乖違。興福疏中，頗知正轍。但其科目略存，文理
X11n0268_p0469a16║不說。故彼疏曰：初彰群智劣，次顯己功圓，三校福齊諸，四歎名圓敵。（彼文）熏聞
X11n0268_p0469a17║云：百億日月，准俱舍頌云：四大洲日月，蘇彌盧欲天，梵世各一千，說名小千界。
X11n0268_p0469a18║此小千千倍，說名一中千，此千倍大千，皆同一成壞。是則小千界有一千日月，
X11n0268_p0470a01║中千界有十億日月，大千界有萬億日月。故南山云：三千世界，其中四洲山王
X11n0268_p0470a02║日月等，則有萬億之數是也。今大千云百億者，恐西天數有大小，應以一百小
X11n0268_p0470a03║億為一大億，乃成百億日月。修法垂範者，修法約自行，除耳根外，隨於何根修
X11n0268_p0470a04║習行法也。垂範約化他，即以自行垂為模範，轉化於他也。補遺云：大論云：此
X11n0268_p0470a05║河是佛生處、遊行處，弟子眼見，故以為喻。問：恒河中沙為有幾許？答：一切算數
X11n0268_p0470a06║所不能知，唯有佛法身菩薩能知其數。
X11n0268_p0470a07║世尊！我又獲是圓通修證無上道故，又能善獲四不思議無作妙德。
X11n0268_p0470a08║一者、由我初獲妙妙聞心，心精遺聞，見聞覺知不能分隔，成一圓融清淨寶覺，故
X11n0268_p0470a09║我能現眾多妙容，能說無邊祕密神呪。其中或現一首、三首、五首、七首、九首、十一
X11n0268_p0470a10║首，如是乃至一百八首、千首、萬首、八萬四千爍迦羅首；二臂、四臂、六臂、八臂、十臂、
X11n0268_p0470a11║十二臂、十四、十六、十八、二十至二十四，如是乃至一百八臂、千臂、萬臂、八萬四千
X11n0268_p0470a12║母陀羅臂；二目、三目、四目、九目，如是乃至一百八目、千目、萬目、八萬四千清淨寶
X11n0268_p0470a13║目。或慈、或威、或定、或慧，救護眾生得大自在。
X11n0268_p0470a14║興福云：妙！妙！聞心者，初妙則脫粘聲境，後妙圓聽無遺。孤山云：根境圓融，無
X11n0268_p0470a15║能無所，故曰妙妙。心精遺聞者，一根脫粘也。見聞覺知不能分隔者，五根圓拔
X11n0268_p0470a16║也。孤山云：首表法身，超出二邊；臂表解脫，提拔眾苦；目表般若，照了萬境。或
X11n0268_p0470a17║慈或威，結現首也；或定或慧，結臂目也。其容慈，故攝中道之善；其容威，故折二
X11n0268_p0470a18║邊之惡，法身明矣。或定則手以止散，解脫著矣；或慧則目以觀昏，般若顯矣。三
X11n0268_p0471a01║德圓融，既內無滯礙，故外益眾生而得自在。以人之首只一，故從畸數以增。
X11n0268_p0471a02║臂乃有二，故從耦以辨。人眼二，天或三，故兼畸耦以明。真際云：爍迦羅類拔
X11n0268_p0471a03║折羅，即金剛也。擕，李云母陀羅，或云印義。
X11n0268_p0471a04║二者、由我聞思脫出六塵，如聲度垣不能為礙，故我妙能現一一形、誦一一呪，其
X11n0268_p0471a05║形其呪能以無畏施諸眾生，是故十方微塵國土皆名我為施無畏者。
X11n0268_p0471a06║三者、由我修習本妙圓通清淨本根，所遊世界，皆令眾生捨身珍寶，求我哀愍。
X11n0268_p0471a07║四者、我得佛心證於究竟，能以珍寶種種供養十方如來，傍及法界六道眾生，求
X11n0268_p0471a08║妻得妻，求子得子，求三昧得三昧，求長壽得長壽，如是乃至求大涅槃得大涅槃。
X11n0268_p0471a09║苕溪云：此四不思議，前二屬應，後二對機。應中備顯形聲二益，初文雖云說呪，
X11n0268_p0471a10║而正示形益，即應身功用也；次文雖復現形，而正示聲益，即名稱普聞也。機中
X11n0268_p0471a11║具明因果二相，光明修因，則六度之中，略舉布施，俾求福故；後明感果，則世出
X11n0268_p0471a12║世願，靡不成就，令得樂故。此之四段經文，乃明現身說法拔苦與樂為次第
X11n0268_p0471a13║耳。前三十二應十四無畏，雖亦明現身說法拔苦與樂，乃是總相示之，今委明
X11n0268_p0471a14║隨機之相靡所不現，故四皆曰不思議也。如一首至八萬四千等，乃至與樂蓋
X11n0268_p0471a15║亦如此之多，非不思議能如此乎？第三既云求我哀愍，即是拔苦也。捨身珍寶
X11n0268_p0471a16║者，乃明求拔苦人用為禱請耳。然拔苦文所以甚略者，以現身說法顯之也。八
X11n0268_p0471a17║萬四千首臂等現差別身者，為拔苦故也。現身說法能救如此，所救之苦固亦
X11n0268_p0471a18║如之，所以得略也。
X11n0268_p0472a01║佛問圓通：我從耳門圓照三昧，緣心自在，因入流相，得三摩提，成就菩提，斯為第
X11n0268_p0472a02║一。
X11n0268_p0472a03║補遺云：耳識初緣音聲，故曰緣心。不循前塵，故曰自在。反聞觀性，故曰入流。
X11n0268_p0472a04║圓照三昧即一行三昧，謂初緣實相造境，即中無不真實，繫緣法界一念法界，
X11n0268_p0472a05║故云緣心自在。此一經所宗首楞嚴定，文殊所讚得真圓通，諸佛交光同慶此
X11n0268_p0472a06║說。
X11n0268_p0472a07║世尊！彼佛如來歎我善得圓通法門，於大會中授記我為觀世音號，由我觀聽十
X11n0268_p0472a08║方圓明，故觀音名徧十方界。
X11n0268_p0472a09║苕溪云：按觀音三昧經及大悲經並云：此菩薩過去久已成佛，號正法明。又悲
X11n0268_p0472a10║華經說：往昔寶藏如來授不瞬太子記，名觀世音。熏聞云：彼云：往昔過恒河
X11n0268_p0472a11║沙阿僧祇劫，此佛世界，名刪提嵐，劫名善持。有轉輪王，名無諍念。有一大臣，名
X11n0268_p0472a12║曰寶海，是梵志種，生一子，有三十二相，八十種好，出家成佛，號曰寶藏。輪王千
X11n0268_p0472a13║子，第一太子，名曰不瞬，請佛及僧，終竟三月，奉諸供養。太子願言：我所有一切
X11n0268_p0472a14║善根，盡迴向佛道。願我行菩薩道時，有眾生受諸苦惱怖畏等事，退失正法，墮
X11n0268_p0472a15║大闇處，憂愁孤窮，無有救獲。若能念我，稱我名字，我天耳所聞，天眼所見，是諸
X11n0268_p0472a16║眾生，若不免苦者，我終不成阿耨菩提。時寶藏佛，即為授記：汝觀天人，及三惡
X11n0268_p0472a17║道，一切眾生，生大悲心，欲斷諸苦，住安樂故，今當字汝為觀世音。乃至云：無量
X11n0268_p0472a18║壽佛般涅槃已，第二恒河沙阿僧祇劫後分，初夜分中，正法滅盡，夜後分中，彼
X11n0268_p0473a01║土轉名一切珍寶所成世界，所有種種莊嚴安樂世界，所不能及。汝於後夜，成
X11n0268_p0473a02║等正覺，號徧出一切光明功德山王如來應供等。然則悲華與今經，皆覆本垂
X11n0268_p0473a03║迹之名，今得圓通，即太子後身也。補遺云：今謂此正釋出觀音之名，於聞聽
X11n0268_p0473a04║中用觀觀其聞性，方成圓明。從德立名，故不云聞而云觀也。是則云觀已兼其
X11n0268_p0473a05║聽矣。由我以觀為聽，故能圓明。前云觀聽旋復，亦此意。
X11n0268_p0473a06║爾時，世尊於師子座，從其五體同放寶光，遠灌十方微塵如來及法王子諸菩薩
X11n0268_p0473a07║頂。彼諸如來亦於五體同放寶光，從微塵方來灌佛頂，并灌會中諸大菩薩及阿
X11n0268_p0473a08║羅漢，林木池沼皆演法音，交光相羅如寶絲網。是諸大眾得未曾有，一切普獲金
X11n0268_p0473a09║剛三昧。
X11n0268_p0473a10║孤山云：寶光交照，表自他之理互融；林木演音，顯依正之性不二。印前所證，盡
X11n0268_p0473a11║契佛心。初住已上，能破堅惑，皆號金剛三昧。此應通指圓定名為金剛，亦首
X11n0268_p0473a12║楞嚴之異名也。如下文明位中云：是種種地皆以金剛觀察等。孤山別指初住
X11n0268_p0473a13║以上能破堅惑，蓋約多分說之。長水云：耳根圓通五根總攝，稱可諸佛說證
X11n0268_p0473a14║皆同。及大菩薩阿羅漢者，即前二十五聖說圓通人，印說皆是無非圓通，故放
X11n0268_p0473a15║寶光流灌其頂。林木池沼演法音者，既號圓音彼我同唱，智周萬物何法不宣？
X11n0268_p0473a16║交光如網圓張大教也。釋要云：初、諸佛交光，林木演法者，法法塵塵無非智
X11n0268_p0473a17║體，故智光及處無不演妙也。五體放光者，表餘五根一時解脫。圓張大教者，大
X11n0268_p0473a18║教之網圓張，漉十界魚，出生死河，至菩提岸也。耳聞圓觀，頂觸智光，觀音三
X11n0268_p0474a01║昧，一時同獲。此則二十四聖同會觀音一門，皆得名為金剛三昧也。補遺云：
X11n0268_p0474a02║彼此特云五體放光，證前十八界皆圓通也。林沼演法，表下文殊談國土皆一
X11n0268_p0474a03║心變也。
X11n0268_p0474a04║即時天雨百寶蓮華，青黃赤白間錯紛糅，十方虗空成七寶色。此娑婆界大地山
X11n0268_p0474a05║河俱時不現，唯見十方微塵國土合成一界，梵唄詠歌自然敷奏。
X11n0268_p0474a06║苕溪云：此表大眾於第一義天，以四十位真因之華，而嚴果德也。又表發真歸
X11n0268_p0474a07║元，空界殞裂，唯一寂光土，是事希有，故詠歌之。補遺云：天雨百寶華，表百界
X11n0268_p0474a08║千法均一理。四色，表四位間錯。紛糅，表一位具足諸位功德。虗空成七寶色，表
X11n0268_p0474a09║七覺理徧一切法。娑婆不現，唯一佛土。吳興，表空界殞裂，唯一寂光可也。亦可
X11n0268_p0474a10║云：表上十八界差別已破，圓通一理現前。長水云：法身體素，天龍之所忽劣，
X11n0268_p0474a11║今將顯現，如空寶嚴，萬行集成，故華間錯，根塵消復，法界圓成，山河不現，合成
X11n0268_p0474a12║一界也。釋要云：百寶華者，萬行因華，莊嚴本有法身，方彰妙果也。山河不現，
X11n0268_p0474a13║九界依正，一念全空，合成一界，佛界圓顯也。谷響云：梵唄詠歌者，具言唄匿，
X11n0268_p0474a14║或曰婆師，此翻讚歎，乃是以梵天之音讚歎詠歌於三寶也。手鑑云：善見云：
X11n0268_p0474a15║聽汝等作唄。唄者，言說之辭也。佛雖言說，未知說何等法。諸比丘問佛，佛聽從
X11n0268_p0474a16║修多羅至優婆提舍，隨意所說。今此方梵音，准宣驗記，魏陳王居魚山，夜間聞
X11n0268_p0474a17║岩岫門響韻記憶，因經中伽陀，教僧作梵唄。陳思王即曹子建，魏武帝第四太
X11n0268_p0474a18║子。十歲屬文，下筆便成，初不曾改。每讀佛經，輙留連嗟翫，以為至道之宗極也。
X11n0268_p0475a01║因遊魚山，忽聞空中梵天音響，清雅哀婉，獨聽良久，從者咸聞。乃模其聲，即寫
X11n0268_p0475a02║為梵唄，撰文製音，讚歎三寶，傳為後式也。如僧護比丘向樹下坐，高聲作唄，
X11n0268_p0475a03║群仙聞之，證不還果；又諸天聞之，悉生歡喜。
X11n0268_p0475a04║於是如來告文殊師利法王子：汝今觀此二十五無學諸大菩薩及阿羅漢，各說
X11n0268_p0475a05║最初成道方便，皆言修習真實圓通。
X11n0268_p0475a06║長水云：若以三科七大專門獨善，隨根各入，此皆方便。若於此界現在未來設
X11n0268_p0475a07║教通方，上中下機咸得悟入，永為眾生方便成道者，於二十五何門為勝？由先
X11n0268_p0475a08║所請十方如來得成菩提妙三摩提最初方便，故今令選通途法門使其成就。
X11n0268_p0475a09║補遺云：成道方便者，方便乃善巧之名。又云：二十五無學，從其敘昔證言
X11n0268_p0475a10║之，有小乘四果之無學，菩薩地位之無學。從其敘圓通言之，既已開顯俱菩薩
X11n0268_p0475a11║之無學耳。
X11n0268_p0475a12║彼等修行，實無優劣前後差別。
X11n0268_p0475a13║我今欲令阿難開悟二十五行，誰當其根？
X11n0268_p0475a14║補遺云：此中實無優劣，會同諸聖，圓通理齊也。誰當其根？從土順機，彰別義也。
X11n0268_p0475a15║須知十八界門，根根通，根根別，入道皆通，順土皆別。下文以耳根當此土機為
X11n0268_p0475a16║別，乃別義之規模耳。須知佛意欲顯根根皆別，方是盡理。如香積土，必以味塵
X11n0268_p0475a17║別為圓通門，使文殊在彼，則觀音耳根固為所揀。今仰窺佛意，先列二十五聖，
X11n0268_p0475a18║並云入圓通門，佛印定云實無優劣，顯十八界皆圓通門，此通意也。又令揀選
X11n0268_p0476a01║當機，易得成就。取耳根者，顯十八界根根皆別，順土義也。則知取耳根圓通，欲
X11n0268_p0476a02║彰十八界根根順土皆別之義，非特只為顯觀音之勝耳。須知通處常別，別處
X11n0268_p0476a03║常通也。
X11n0268_p0476a04║兼我滅後，此界眾生入菩薩乘求無上道，何方便門得易成就？
X11n0268_p0476a05║苕溪云：上從證性，會同圓通，今為逗根，令簡方便。性如華屋，根如入門，若得其
X11n0268_p0476a06║門，方受其賜。世人以解為證，請思最初入道方便，與二十五聖，孰為其倫乎？
X11n0268_p0476a07║文殊師利法王子奉佛慈旨，即從座起，頂禮佛足，承佛威神，說偈對佛：
X11n0268_p0476a08║此下欲簡圓通，先明覺性，次辨迷妄，後示歸元。於歸元中選耳根為易，文殊既
X11n0268_p0476a09║與觀音同證，故奉佛慈旨有自來矣。
X11n0268_p0476a10║覺海性澄圓，圓澄覺元妙。
X11n0268_p0476a11║真覺之性，譬如大海，澄湛圓融，皆喻寂而常照也。復牒圓澄所喻之覺，示其本
X11n0268_p0476a12║來照而常寂，故曰元妙。此類前文，性覺妙明，本覺明妙，但法喻相參耳。澄圓
X11n0268_p0476a13║二字皆喻，須知澄取定義，圓取動義。水之為物，逐器大小，乘流遇坎，無所不可，
X11n0268_p0476a14║圓融不拘之義。故對於照，有應物之義也。圓澄，喻也。覺，元妙法也。覺而元妙，照
X11n0268_p0476a15║而寂也。上句覺性二字，亦約二法明寂照，但與喻相參，欲成句逗，故不次耳。
X11n0268_p0476a16║元明照生所，所立照性亡。迷妄有虗空，依空立世界。想澄成國土，知覺乃眾生。
X11n0268_p0476a17║真際云：圓明照生所等者，於彼元明性上，妄生照用，而形所相。熏聞云：照即
X11n0268_p0476a18║能見相，所即境界相。有相當情，無相則隱，故照性亡。苕溪云：照字義通真
X11n0268_p0477a01║妄，猶明覺二義也。故前文云：性覺必明，妄為明覺，覺非所明，因明立所，所既妄
X11n0268_p0477a02║立，生汝妄能，迷妄有虗空等。此乃無同異中，熾然成異，異彼所異，因異立同，同
X11n0268_p0477a03║異發明，因此復立無同無異。是知虗空為同，世界國土為異，眾生即有為法，無
X11n0268_p0477a04║同無異。熏聞云：想澄成國土，知覺乃眾生。謂情與無情皆妄想所成。如天親
X11n0268_p0477a05║說：有分別及無分別皆名為識，有分別名識識，無分別名似塵識。今想澄成國
X11n0268_p0477a06║土，即似塵識也；知覺乃眾生，即識識也。宗唯識者，但謂此識不與真如同以一
X11n0268_p0477a07║心為源，故說真如無覺無知，凝然不變，不許隨緣唯談八識生起諸法，由是與
X11n0268_p0477a08║法性宗義同水火。若曉今家破四性已，隨宜而說，情通妙契，諍計咸失。纂註
X11n0268_p0477a09║云：由無明迷乎覺性，遂乃變成頑空，所有世界，皆依空立。又妄想澄凝，則成三
X11n0268_p0477a10║土染礙；妄想知覺，則成九界紛擾。
X11n0268_p0477a11║空生大覺中，如海一漚發，有漏微塵國，皆依空所生。
X11n0268_p0477a12║苕溪云：有漏兼有情。熏聞云：漏謂漏失，屬煩惱故。律云：癡人造業，開諸漏門
X11n0268_p0477a13║是也。
X11n0268_p0477a14║漚滅空本無，況復諸三有？
X11n0268_p0477a15║三、有含情器。有因有果，故婆沙以苦集二諦為三有體。妄元無本，畢竟不
X11n0268_p0477a16║生。故虗空如漚，不滅而滅；三有如幻，不無而無。
X11n0268_p0477a17║歸元性無二，方便有多門。
X11n0268_p0477a18║補遺云：上句言所入圓通，下句指十八界七大。得涅槃之心則易，明差別之
X11n0268_p0478a01║智為難。
X11n0268_p0478a02║聖性無不通，順逆皆方便。
X11n0268_p0478a03║上句指二十五聖無施不可，下句約機順土，故逆順之義生焉。如此土，耳根入
X11n0268_p0478a04║道則順，餘根入道則逆。他土例說，雖有逆順，皆方便門。如此土，亦有餘根入道，
X11n0268_p0478a05║但遲而不速，亦方便也。苕溪云：應亦以聲聞所修為逆，菩薩所修為順。又菩
X11n0268_p0478a06║薩中漸次為逆，圓頓曰順。下文云：淺深同說法。其義例然。
X11n0268_p0478a07║初心入三昧，遲速不同倫。
X11n0268_p0478a08║苕溪云：當根則速，差機則遲，日劫相倍，是不同類。補遺云：此土凡夫入道之
X11n0268_p0478a09║人，欲入三昧，於一十八界、七大有遲速之義。耳根入道則速，所以下取之；餘根
X11n0268_p0478a10║入道則遲，所以去之。如來上文以諸聖修行實無優劣，又言二十五行誰當其
X11n0268_p0478a11║根，只是將十八界、七大法相對此土機宜揀選，不能揀諸聖圓通也。歷觀下文，
X11n0268_p0478a12║並將十八界、七大法相對此土凡夫根境揀宜不宜，更無一言指斥諸聖圓通
X11n0268_p0478a13║為失也。如初色塵則曰：塵染不明徹，如何獲圓通？且優波尼沙陀析色至空，又
X11n0268_p0478a14║曰妙色密圓，豈不於色精了明徹？揀聲塵云：音聲雜語言，一非含一切。且陳那
X11n0268_p0478a15║於聲明悟，又曰妙音密圓，如何却云雜語言不含一切？是知諸聖雖得圓通，若
X11n0268_p0478a16║以聲色對今初心，只成塵礙雜相，不能入圓通也。
X11n0268_p0478a17║色想結成塵，精了不能徹。如何不明徹，於是獲圓通。
X11n0268_p0478a18║苕溪云：初色塵，色由妄想，結成諸塵，塵質留礙，故於精明了別之性，不能通徹。
X11n0268_p0479a01║音聲雜語言，但伊名句味，一非含一切，云何獲圓通？
X11n0268_p0479a02║孤山云：聲塵中雜，謂種種語言。而此語言，但唯名句味耳。新翻皆云名句文。
X11n0268_p0479a03║釋要云：名詮自性，如云火秪詮得火，更不含水風等并是何火等。句詮差別，即
X11n0268_p0479a04║言炭火、艾火等。文即是字，為二所依。古以文為味者，字能顯二，如味能顯食中
X11n0268_p0479a05║之醎淡也。問：陳那悟聲塵與觀音耳根相類，今簡以為非者，蓋聲是佛語，根乃
X11n0268_p0479a06║自身，認塵則著他語言，觀根則了己心性，是心聲塵亦為所簡。
X11n0268_p0479a07║香以合中知，離則元無有，不恒其所覺，云何獲圓通？
X11n0268_p0479a08║味性非本然，要以味時有，其覺不恒一，云何獲圓通？
X11n0268_p0479a09║觸以所觸明，無所不明觸，合離性非定，云何獲圓通？
X11n0268_p0479a10║熏聞云：香、味、觸、塵皆合中知，離則不覺。簡意大同。
X11n0268_p0479a11║法稱為內塵，憑塵必有所，能所非徧涉，云何獲圓通？
X11n0268_p0479a12║真際云：獨散徧緣，不依五根所取，稱為內塵。補遺云：法塵為所緣，意為能緣，
X11n0268_p0479a13║但心無並慮，如緣善心數，則不能緣惡，故曰非徧涉。既非徧涉，於凡夫法塵，豈
X11n0268_p0479a14║獲圓通？若在迦葉圓通，則曰妙法開明，豈可斥曰能所非徧涉乎？
X11n0268_p0479a15║見性雖洞然，明前不明後。四維虧一半，云何獲圓通。
X11n0268_p0479a16║擕。李云：初眼根縱其見性，雖云洞然，奪其見相，故不明。後。長水云：前方全明，
X11n0268_p0479a17║後方全暗，左右傍觀，三分之二，故云四維虧一半。補遺云：此只就凡夫眼根見
X11n0268_p0479a18║物，亦有洞然不昧者，欲以不明後奪之，故以洞然縱之耳。前文自將四隅以明
X11n0268_p0480a01║凡夫所觀，只得一半，若四維即同四方，不成一半矣。此中欲將一半奪之，特指
X11n0268_p0480a02║四隅耳。
X11n0268_p0480a03║鼻息出入通，現前無交氣，支離匪涉入，云何獲圓通？
X11n0268_p0480a04║舌非入無端，因味生覺了。味亡了無有，云何獲圓通。
X11n0268_p0480a05║苕溪云：舌根為識所依，亦名舌入。今文語倒，但是舌入，非無端耳。
X11n0268_p0480a06║身與所觸同，各非圓覺觀，涯量不冥會，云何獲圓通？
X11n0268_p0480a07║內身外物，能所相觸，方有覺觀，離中則無，故云各非等。若謂合中有者，其如物
X11n0268_p0480a08║非體知，成敵兩立，故云涯量等。
X11n0268_p0480a09║知根雜亂思，湛了終無見，想念不可脫，云何獲圓通？
X11n0268_p0480a10║湛了終無見，如前精了不能徹也。以雜亂思，於湛了性終不能見。補遺云：此
X11n0268_p0480a11║亦就凡夫根境以辨聖人，明前不明後，乃凡夫那律半頭天眼，十方俱明，方是
X11n0268_p0480a12║神通之相耳。如上自敘曰：我不因眼觀見十方，豈有神通但明前邪？鼻根通利，
X11n0268_p0480a13║方有出入之息，若出入息支分之時，則缺於中交，兩相涉入，乃是中交。六根中
X11n0268_p0480a14║唯鼻舌身三乃合中，知此三中，鼻根聞氣，似不待其香入，身遇寒暑冷煖，似不
X11n0268_p0480a15║待觸入，唯舌根非味入，則舌無知，言舌非味入，則無端由知為舌根也。故下句
X11n0268_p0480a16║便云因味生覺了也。身根中各言身觸兩離，非不也，圓成也。身觸兩離，則不成
X11n0268_p0480a17║覺觀，身觸二物雖合，各有邊畔，非能冥會涯量，猶言邊畔。凡夫意根，多有亂思，
X11n0268_p0480a18║不能照理，豈可入圓通耶？若在空生，從曠劫來，心得無礙，頓入如來寶明空海，
X11n0268_p0481a01║如何斥云雜亂思不見湛了耶？
X11n0268_p0481a02║識見雜三和，詰本稱非相。自體先無定，云何獲圓通？
X11n0268_p0481a03║擕李云：論云：二和生識，謂根境和合，識生其中。今言三和者，能所合說也。根境
X11n0268_p0481a04║乖時，識自無體，故云無定。
X11n0268_p0481a05║心聞洞十方，生於大因力。初心不能入，云何獲圓通。
X11n0268_p0481a06║孤山云：耳識中唯以心聞，不由根聽，斯是分真所得，故非初心能入。長水云：
X11n0268_p0481a07║普賢菩薩本用心聞，分別眾生所有知見，得大自在。今揀太高，收機不盡。既法
X11n0268_p0481a08║界為體，心聞為用，故洞十方。此由普賢因修大行之所感，故中下之機於斯絕
X11n0268_p0481a09║分，故云不能入。以眾生心中發明普賢行者方現其身，非同觀音觸物隨現。
X11n0268_p0481a10║鼻想本權機，秪令攝心住，住成心所住，云何獲圓通？
X11n0268_p0481a11║狐山云：數息乃調心方便，故曰權機。機，謀也，亦方便之異名耳。資中云：若心
X11n0268_p0481a12║有住，則為非住，有所住著也，非觀也，真則無住。補遺云：此亦就此方凡夫言
X11n0268_p0481a13║之。若使凡夫初心依此數息，守心於鼻端，乃成有相縛心之法，圓通安在？如世
X11n0268_p0481a14║之痴禪兀坐，安能入道？若在難陀，見息化為光明，乃至云息久發明，明圓滅漏，
X11n0268_p0481a15║安得斥云只令攝心住而已耶？
X11n0268_p0481a16║說法弄音文，開悟先成者，名句非無漏，云何獲圓通？
X11n0268_p0481a17║說法弄音文，因斥末俗講者，不務談理趣，衒其音聲，雜以外典，以為文華，若翫
X11n0268_p0481a18║弄然。若欲於此說法舌根中求開悟，必資先有師教開解，或宿有善種，則或有
X11n0268_p0482a01║之，不則無也。良由能說法者，必先學習，亦善種宿成，今日開悟之功，不獨在舌
X11n0268_p0482a02║根矣。況所說名句，非入無漏之器，故今揀之。
X11n0268_p0482a03║持犯但束身，非身無所束。元非徧一切，云何獲圓通。
X11n0268_p0482a04║上首先以小乘束身，次以大乘束心，然後身心一切通達。今言今日初心，欲以
X11n0268_p0482a05║持戒執身，從身識入道，則不可。何則？徒能束身，心不能束，言非身則心是也。元
X11n0268_p0482a06║非徧一切，謂不能徧束身之與心也。然則今云身識，豈不是心？須知大乘菩薩
X11n0268_p0482a07║所戒單心，小乘所治身口兼意，若望單心，只成身口。
X11n0268_p0482a08║神通本宿因，何關法分別？念緣非離物，云何獲圓通？
X11n0268_p0482a09║熏聞云：六神通中，漏盡通是意識內證，前五通是意識外用。斯由目連宿因成
X11n0268_p0482a10║熟，從三迦葉邊聞法而發，且非初心入道軌則，是故簡之。苕溪云：目連神通，
X11n0268_p0482a11║由宿習所得，雖云旋湛，心光發宣，非關於法，分別而現。又小乘神通，皆是作意。
X11n0268_p0482a12║熏聞云：謂一心秪能作一，不同大乘無記化化通也。緣物則有，離物則亡。
X11n0268_p0482a13║谷響云：小乘修通，天眼則緣障外色修之，天耳則緣障外聲修之，餘通皆然。
X11n0268_p0482a14║今謂身如意通中轉變他身，及世間所有隨心自在，亦是念緣，非離物相。
X11n0268_p0482a15║補遺云：目連得通，蓋由聞法得道，然後於意識禪定，發於神通，非獨意識而已。
X11n0268_p0482a16║法謂法塵，分別即意識，舉所顯能耳。今欲對此土初心之人，只從意識入道者，
X11n0268_p0482a17║意識必有緣念，不能離所緣塵物，如何可得圓通耶？
X11n0268_p0482a18║若以地性觀，堅礙非通達，有為非聖性，云何獲圓通？
X11n0268_p0483a01║初地大持地菩薩觀身微塵與世界微塵等無差別，乃至刀兵亦無所觸，豈可
X11n0268_p0483a02║斥令堅礙非通達耶？騐知此中全以大地法相對初心以簡。
X11n0268_p0483a03║若以水性觀，想念非真實，如如非覺觀，云何獲圓通？
X11n0268_p0483a04║熏聞云：水大中，如如非覺觀。謂如如之理，非由水之覺觀所能契會。補遺云：
X11n0268_p0483a05║初心欲用尋伺心想念水性，豈能契如如圓通耶？覺觀即尋伺也，言能所不合，
X11n0268_p0483a06║故曰非如如。
X11n0268_p0483a07║若以火性觀，厭有非真離，非初心方便，云何獲圓通？
X11n0268_p0483a08║火大厭有，烏芻瑟摩厭欲觀火，非真解脫。初心欲學火頭，厭欲火之有，只成取
X11n0268_p0483a09║捨事行，不能婬欲，即是道之真離欲火也。抑又若依火頭徧觀火，大化婬心，成
X11n0268_p0483a10║智慧火，此又非初心所宜。若初心治欲，自有方便，如五停心不淨是也。火頭發
X11n0268_p0483a11║大心後，生大寶焰，已成真離，但初心非及耳。
X11n0268_p0483a12║若以風性觀，動寂非無對，對非無上覺，云何獲圓通？
X11n0268_p0483a13║風是動性，由動有寂，動寂相對，不成圓通，故為所簡。
X11n0268_p0483a14║若以空性觀，昏鈍先非覺，無覺異菩提，云何獲圓通？
X11n0268_p0483a15║先非覺，從迷空是無明，故屬昏鈍，望今妄心，故先非覺。
X11n0268_p0483a16║若以識性觀，觀識非常住，存心乃虗妄，云何獲圓通？
X11n0268_p0483a17║熏聞云：非常初心，以識為境，則念念流動，入道良難故。孤山云：心本無心，存
X11n0268_p0483a18║之則妄。補遺云：彌勒唯心識觀，豈不達常住耶？騐知就初心觀識，不能即陰
X11n0268_p0484a01║是真耳。
X11n0268_p0484a02║諸行是無常，念性元生滅。因果今殊感，云何獲圓通。
X11n0268_p0484a03║諸行是無常等者，蓋言今日初心欲依念根通則不可，初心動念即屬行陰無
X11n0268_p0484a04║常，此念性既在凡位，元是生滅，如何以生滅因尅圓通果耶？苕溪云：已上二
X11n0268_p0484a05║十四聖，皆由所得圓通本根，非此土當根，乃為所簡，豈文殊之有慢心，諸聖之
X11n0268_p0484a06║有慚德？文殊所簡去者，既而下，交所取耳根當此土機，須約十八界在迷陰境
X11n0268_p0484a07║而說。但其中揀六識，有約高位，有約宿習，為非初心能入，此外為所揀去，文殊
X11n0268_p0484a08║必先立以耳根當此土機故也。不然，一十八界皆可以起眾生根，諸聖本初隨
X11n0268_p0484a09║緣撞著，雖在文殊，諒不可揀。今此自循六塵、六根、六識、七大諸法相而揀，何曾
X11n0268_p0484a10║干涉諸聖邊事？若云須知揀聖全是揀機，未為盡理；須知揀法全是揀機。
X11n0268_p0484a11║我今白世尊，佛出娑婆界，此方真教體，清淨在音聞，欲取三摩提，實以聞中入，離
X11n0268_p0484a12║苦得解脫。
X11n0268_p0484a13║長水云：娑婆世界耳根最利，故用音聲以為佛事。手鑑云：由前問云：何方便門
X11n0268_p0484a14║得易成就？故今對曰：實以聞中入。謂此土初心依乎耳根，悟道則速，三昧易成；
X11n0268_p0484a15║以餘根鈍故，悟道則遲，觀行難就。由從耳根發識聞聲，引生第六識中聞慧，
X11n0268_p0484a16║緣名句聞熏，成解心種子，納為教體。教體既成，然後思惟修習，入三摩提，成大
X11n0268_p0484a17║解脫。苕溪云：教體應具聲名句文，今言音聞者，以聲是實法，餘三是假，攝假
X11n0268_p0484a18║從實，故但云音。音即所聞之境，聞即能聞之根，舉所顯能，而正示聞性，故云欲
X11n0268_p0485a01║取等。又音即一切音聲，蓋本性之音耳。相宗之義，音即聲識，聞性即耳識，即見
X11n0268_p0485a02║相二分，故音聲不出自之本性。前文由我不自觀，音以觀觀者，即反聞也。下文
X11n0268_p0485a03║云圓真實，通真實，常真實，乃顯音聞之性。反聞故即空，觀空則清淨，故名梵音。
X11n0268_p0485a04║以音聞之性，聞聲救苦故即假，故名海潮音。以正反聞時，不失尋聲救苦，應眾
X11n0268_p0485a05║機時，不離反聞自性，則即中，故名為妙音也。
X11n0268_p0485a06║良哉觀世音，於恒沙劫中，入微塵佛國，得大自在力，無畏施眾生。妙音觀世音，梵
X11n0268_p0485a07║音海潮音，救世悉安寧，出世獲常住。
X11n0268_p0485a08║長水云：初句總標歎，次二句歎三十二應，次二句歎十四無畏兼四不思議，次
X11n0268_p0485a09║二句歎德號。補遺云：書曰：股肱良哉。良，善也。觀音補處安養而助化娑婆，皆股
X11n0268_p0485a10║肱義。孤山云：智冥妙理，故曰妙音；悲化羣生，故觀世音。此約法歎也。智冥理
X11n0268_p0485a11║故，無二邊染污，如梵音清淨；悲化生故，赴十界機感，如潮不過限。此約吁歎也。
X11n0268_p0485a12║救世結潮音赴機，出世結梵音冥理，亦是令眾生先得世樂，後獲常樂。
X11n0268_p0485a13║我今啟如來，如觀音所說。
X11n0268_p0485a14║譬如人靜居，十方俱擊鼓，十處一時聞，此則圓真實。
X11n0268_p0485a15║長水云：此解脫德也。熏聞云：居，坐也。如禮記燕居、閑居然。前觀音所陳三
X11n0268_p0485a16║昧，所得殊勝，赴感不差，周徧皆應。十方，十界也。擊鼓，機動也。一時聞者，應不失
X11n0268_p0485a17║也。應身無量，即圓真實也。
X11n0268_p0485a18║目非觀障外，口鼻亦復然。身以合方知，心念紛無緒。隔垣聽音響，遐邇俱可聞。五
X11n0268_p0486a01║根所不齊，是則通真實。
X11n0268_p0486a02║長水云：此般若德也。孤山云：口鼻身俱合中知。若將以合方知句居上，其義
X11n0268_p0486a03║則順，蓋語倒耳。熏聞云：心念紛無緒。說文云：緒，絲端也。言心念紛亂，如絲之
X11n0268_p0486a04║無端。補遺云：心之亂，思多失，念徤忘，如絲之失緒也。以此明意根有障隔之義。
X11n0268_p0486a05║苕溪云：此明圓通，且寄耳用，以顯聞性異於五根也。用有時方，遠近以量，恐
X11n0268_p0486a06║未達者，謂之無常，故有下文明常真實以顯也。
X11n0268_p0486a07║音聲性動靜，聞中為有無，無聲號無聞，非實聞無性。聲無既無滅，聲有亦非生，生
X11n0268_p0486a08║滅二圓離，是則常真實。
X11n0268_p0486a09║長水云：此法身德也。真際云：如羅睺羅擊鍾，聲于聞中，自有動靜，說為有無，
X11n0268_p0486a10║非謂聞性是有無也。世人若以不聞聲時號無聞者，聞性已滅，聲塵更起，遣誰
X11n0268_p0486a11║更聞？是知聲有聞性不生，聲無聞性不滅，生滅既而徧離，由是得名常真實也。
X11n0268_p0486a12║縱令在夢想，不為不思無，覺觀出思惟，身心不能及。
X11n0268_p0486a13║如前重睡，心想不行，聞舂擣聲，別作他物，此時豈憶靜搖？應知聞性不斷，故云
X11n0268_p0486a14║不為不思。無覺觀出思惟者，此既不與念想相應，即出覺觀思惟之表，譯人迴
X11n0268_p0486a15║文不盡，故令語倒。覺觀即尋伺也，思惟即是徧行思也，俱是心所，皆不相應，故
X11n0268_p0486a16║名為出。又覺是本覺，即聞性也，觀即是照，此即順文。夢聞舂擣之聲，雖不思
X11n0268_p0486a17║惟，聞性不滅。及乎覺觀，盡聞不住，覺所覺空，則身心豈能及乎？因粘上句不
X11n0268_p0486a18║為不思無，故言覺觀出於思惟耳。
X11n0268_p0487a01║今此娑婆國，聲論得宣明。眾生迷本聞，循聲故流轉。阿難縱強記，不免落邪思。豈
X11n0268_p0487a02║非隨所淪，旋流獲無妄。
X11n0268_p0487a03║阿難汝諦聽，我承佛威力，宣說金剛王，如幻不思議，佛母真三昧。
X11n0268_p0487a04║孤山云：金剛空也，如幻假也，佛母中也。
X11n0268_p0487a05║汝聞微塵佛，一切祕密門，欲漏不先除，畜聞成過誤。將聞持佛佛，何不自聞聞？
X11n0268_p0487a06║補遺云：畜積乃自外而入，非中有者也。留滯言詮，逐外而已。孤山云：將汝循
X11n0268_p0487a07║聲之妄聞，以持諸佛之言教，何不反觀自性而求解脫乎？上聞能觀之智，下聞
X11n0268_p0487a08║所觀之理。
X11n0268_p0487a09║聞非自然生，因聲有名字，旋聞與聲脫，能脫欲誰名？
X11n0268_p0487a10║苕溪云：上既儆其自聞，今乃略示修相。先指妄聞，非無緣生。生必藉因，因即聲
X11n0268_p0487a11║教。當以三慧，旋此根境，俱令脫黏。所執若銷，則能脫之慧，復何名狀？能脫亦亡
X11n0268_p0487a12║也。誰名之言，即責其能亡之相也。
X11n0268_p0487a13║一根既返源，六根成解脫。
X11n0268_p0487a14║見聞如幻翳，三界若空華。聞復翳根除，塵銷覺圓淨。淨極光通達，寂照含虗空。
X11n0268_p0487a15║熏聞云：復其本聞，分破無明，故名為除。覺淨，即分真智淨。極光通達，謂真智究
X11n0268_p0487a16║竟。若心起見，則有不見之相。心既離見，即是光明徧照之義。長水云：淨極謂
X11n0268_p0487a17║滿淨，解脫圓也；光通達謂滿覺，般若備也；寂照謂真理，法身極也。三德既圓，三
X11n0268_p0487a18║障永盡，如大夢寤，如蓮華開，返觀世界，欲誰留礙？
X11n0268_p0488a01║却來觀世間，猶如夢中事，摩登伽在夢，誰能留汝形？
X11n0268_p0488a02║如世巧幻師，幻作諸男女。雖見諸根動，要以一機抽。息機歸寂然，諸幻成無性。
X11n0268_p0488a03║苕溪云：幻師譬真如，幻作喻隨緣，真妄和合，變成六根，如諸男女一機，即耳根
X11n0268_p0488a04║也。應以旋聞聲脫為抽。熏聞云：如於木人，抽斷耳根轉動之機，則諸根動作，
X11n0268_p0488a05║一時俱息。又應知要以一機抽，機謂機關，雖轉動如人，元無主宰。故智論云：
X11n0268_p0488a06║佛所說法，皆無有我，亦無我所，但諸法和合，假名眾生。如機關木人，雖能動作，
X11n0268_p0488a07║內無有主。若觀上文云：幻作諸男女，似非木人，恐是幻術使其木人，故見諸根
X11n0268_p0488a08║機動之相。補遺云：幻者，假為之名，非必如幻師幻藥化成男女；但是假作木
X11n0268_p0488a09║人，即名幻師幻作耳。
X11n0268_p0488a10║六根亦如是，元依一精明，分成六和合，一處成休復，六用皆不成。
X11n0268_p0488a11║苕溪云：元依一精明，合前幻師妄為能依、真偽所依分成等，合文可見。谷響
X11n0268_p0488a12║云：休，善也，善復其性也。又休，歇也，歇脫粘合而復其性也。
X11n0268_p0488a13║塵垢應念銷，成圓明淨妙，餘塵尚諸學，明極即如來。
X11n0268_p0488a14║苕溪云：上二句登圓初住，下二句從力至極。
X11n0268_p0488a15║大眾及阿難，旋汝倒聞機，反聞聞自性，性成無上道，圓通實如是。
X11n0268_p0488a16║熏聞云：今謂機者，亦應怗前抽機之喻。補遺云：反聞，不循塵也。聞自性者，却
X11n0268_p0488a17║以耳聞之性為所聞，能聞是觀也。前云何不自聞，聞亦然。上聞字是能觀，下聞
X11n0268_p0488a18║字是耳根聞性，照其聞性，寂然歸真耳。
X11n0268_p0489a01║此是微塵佛，一路涅槃門。過去諸如來，斯門已成就；現在諸菩薩，今各入圓明；未
X11n0268_p0489a02║來修學人，當依如是法；我亦從中證，非唯觀世音。
X11n0268_p0489a03║誠如佛世尊，詢我諸方便，以救諸末劫，求出世間人。成就涅槃心，觀世音為最，自
X11n0268_p0489a04║餘諸方便，皆是佛威神。即事捨塵勞，非是長修學，淺深同說法。
X11n0268_p0489a05║苕溪云：謂此方所有於諸方便而得悟者，由佛之力。苟他土以餘根為利，耳根
X11n0268_p0489a06║為鈍者，反顯可知。長水云：前四句頌佛令揀成就，下二句正指圓門顯是雅
X11n0268_p0489a07║當，自餘下五句明二十四聖各隨所因事相而成觀行，皆是佛之威神方便令
X11n0268_p0489a08║其得道，非是久長修學淺深二機同入之法門也。足顯觀音即是淺深二機同
X11n0268_p0489a09║說同入長修學之法門耳。釋要云：即事捨塵勞者，因權小而入實也。又因婬、
X11n0268_p0489a10║因刺、因水等事也。補遺云：唯自餘下五句，方是揀諸聖圓通之文。意云：除耳
X11n0268_p0489a11║根圓通之外，其餘根入圓通之人，乃是佛威神，就餘根塵之事，亦能捨塵勞，但
X11n0268_p0489a12║非久遠永則也。蓋非正逗此土機宜，故曰非是長修學也。前歷法相揀，則曰非
X11n0268_p0489a13║圓通，此揀能入人，亦是圓通，但不可為此土永則耳。前二十四聖，敘昔所證，在
X11n0268_p0489a14║小則淺，在大則深，此淺深者，於餘根塵得入者，不可與耳根聞說法為同，故曰
X11n0268_p0489a15║淺深同說法，以上非是二字冠下故也。相倍遲速不同倫。又亦可凡此土於餘
X11n0268_p0489a16║根塵得入者，必先同聞說法，以聲教為本，方能入道，故曰皆是佛威神，及經淺
X11n0268_p0489a17║深同說也。所以荊溪云：此土入者，不假餘塵，雖有滅後色經，淨名香飯，及以法
X11n0268_p0489a18║行思惟悟等，並以金口聲教為本。
X11n0268_p0490a01║頂禮如來藏，無漏不思議，願加被未來，於此門無惑。方便易成就，堪以教阿難，及
X11n0268_p0490a02║末劫沉淪，但以此根修。圓通超餘者，真實心如是。
X11n0268_p0490a03║長水云：如來藏即一體三寶，具足無漏性功德故。
X11n0268_p0490a04║於是阿難及諸大眾，身心了然得大開示，觀佛菩提及大涅槃，猶如有人因事遠
X11n0268_p0490a05║遊未得歸還，明了其家所歸道路。
X11n0268_p0490a06║文殊，指已選圓通心。一會之眾，根器各異，大小不同。前文觀音說竟，即感諸佛
X11n0268_p0490a07║放光，互來灌頂，兼灌大菩薩及阿羅漢，受彼光者，一時俱獲金剛三昧。此即顯
X11n0268_p0490a08║會二十四聖諸別觀門，一時圓入，觀音修證。今此阿難及諸初心，聞說偈已，隨
X11n0268_p0490a09║其位次，悟入有異。阿難等方悟圓通，從耳根入，猶未有證，故云明了其家所歸
X11n0268_p0490a10║道路。手鑑云：最初語云：不知常住真心，乃至不知七大圓融，洎乎知者。即解中
X11n0268_p0490a11║之悟也。次請云：示我本發心路。復云：未達圓通本根。佛令諸聖各說初門，又敕
X11n0268_p0490a12║文殊選令易入，遂領云：是中修行，得無疑惑。即行中之悟也。斯則於解於行，坦
X11n0268_p0490a13║然明白，可舉而行，故有了家歸路之喻也，未證明矣。
X11n0268_p0490a14║普會大眾，天龍八部，有學二乘，及諸一切新發心菩薩，其數凡有十恒河沙，皆得
X11n0268_p0490a15║本心，遠塵離垢，獲法眼淨。
X11n0268_p0490a16║資中云：莊嚴論法眼淨，初地見道也。若依圓教，即十住初心。補遺云：以小乘
X11n0268_p0490a17║法眼淨，乃初果見道，故別圓擬之初地初住也。若據天台破塵沙為法眼淨，當
X11n0268_p0490a18║在圓家八信已上。
X11n0268_p0491a01║性比丘尼聞說偈已，成阿羅漢。
X11n0268_p0491a02║孤山云：阿羅漢其名雖小，其證乃圓。准涅槃四依品第四，依人名阿羅漢。苕
X11n0268_p0491a03║溪云：四卷指登伽方得三果，約圓位收之，即七信已前也。此中若用四依判位，
X11n0268_p0491a04║恐升之太高，以第四依之住第十地故，秪應示作聲聞，同除四住，證阿羅漢，如
X11n0268_p0491a05║涅槃中聞常取果之比也。涅槃解圓行漸，權用小果蘇息，即自入圓也。登伽
X11n0268_p0491a06║若以圓位配之，前得三果圓七信已前，今云羅漢正入七信，所謂名偏義圓耳。
X11n0268_p0491a07║無量眾生皆發無等等阿耨多羅三藐三菩提心。
X11n0268_p0491a08║按天台釋法華分別功德品，發菩提心，初入十信也。故仁王般若云：十善菩薩
X11n0268_p0491a09║發大心，長別三界苦輪海。補遺云：發心者，必以真如妙理，平等其心，蓋無等
X11n0268_p0491a10║而論等耳。良由心佛無二，何所論等乎？
X11n0268_p0491a11║阿難整衣服，於大眾中合掌頂禮，心迹圓明，悲欣交集，欲益未來諸眾生故，稽首
X11n0268_p0491a12║白佛：
X11n0268_p0491a13║補遺云：心迹，猶言心境也。苕溪云：悲昔不聞，欣今得悟。又念未來眾生未悟，
X11n0268_p0491a14║故悲；觀現在大眾得益，故忻。圓明即是心所行路，故云心迹。領悟既深，故下
X11n0268_p0491a15║云無疑惑。
X11n0268_p0491a16║大悲世尊！我今已悟成佛法門，是中修行得無疑惑。
X11n0268_p0491a17║常聞如來說如是言：自未得度先度人者，菩薩發心；自覺己圓能覺他者，如來應
X11n0268_p0491a18║世。我雖未度，願度末劫一切眾生。
X11n0268_p0492a01║菩薩四誓，以度人為先；如來十號，以應世為本。當知五住究盡，二死永亡，方云
X11n0268_p0492a02║得度。
X11n0268_p0492a03║世尊！此諸眾生去佛漸遠，邪師說法如恒河沙，欲攝其心入三摩地，云何令其安
X11n0268_p0492a04║立道場遠諸魔事，於菩提心得無退屈？
X11n0268_p0492a05║長水云：前雖廣說圓通修證，凡夫始學，障難尤深。況末代邪宗，紛然競起，邪言
X11n0268_p0492a06║惑正，魔辨逼真。濫迷既多，朋流者眾，若不甄辨，妨正修行。故以戒定慧騐之，邪
X11n0268_p0492a07║元自露。故九十六種外道，皆能修禪，而無戒德。涅槃經云：魔尚能變身為佛，豈
X11n0268_p0492a08║不能為四依菩薩？釋要云：住前名初依，五品十信位也。初住至五住名二依，
X11n0268_p0492a09║六七二住名三依，八九十住名四依。通言依者，以內有道法，堪受人天依止也。
X11n0268_p0492a10║此約圓教配也。恐惑亂世間，故佛不說。若言聽畜八不淨物者，一田宅，二種殖
X11n0268_p0492a11║根栽，三貯聚稻穀居監求利，四奴婢人民，五養群畜，六金銀財寶，七象牙刻鏤
X11n0268_p0492a12║諸寶大牀等，八銅鐵釜鑊等物。是魔所說身外之物，尚不許畜，何況婬盜殺妄
X11n0268_p0492a13║根本貪嗔？世有愚人，為魔所惑，誹毀戒律，言是小乘，自稱大乘無礙自在，下經
X11n0268_p0492a14║廣破。此等並是魔業，故佛深誡，是稱必定大乘明了之教。阿難大權，愍我將來
X11n0268_p0492a15║必陷魔難，故殷勤毀請，永為真誡耳。熏聞云：邪師說法者，如梁肅止觀統例
X11n0268_p0492a16║云：去聖久遠，賢人不出，庸昏之徒，含識而已。致使魔邪詭惑，諸黨並熾，空有云
X11n0268_p0492a17║云，為坑為穽。有膠於文句不敢動者，有流于渀浪不能住者，有太遠而甘心不
X11n0268_p0492a18║至者，有太近而我身即是者，有枯木而稱定者，有竅號而稱慧者，有奔走非道
X11n0268_p0493a01║而言權者，有假於鬼神而言通者，有放心而言廣者，有罕言而為密者，有齒舌
X11n0268_p0493a02║潛傳而為口訣者。凡此之類，自立為祖，繼祖為家，反經非聖，昧者不覺。今阿難
X11n0268_p0493a03║請意，謂當爾之時，恐諸眾生為彼所惑，云何令其攝心入定等。
X11n0268_p0493a04║爾時，世尊於大眾中稱讚阿難：善哉，善哉！如汝所問，安立道場，救護眾生末劫沉
X11n0268_p0493a05║溺。汝今諦聽，當為汝說。
X11n0268_p0493a06║阿難大眾：唯然奉教。
X11n0268_p0493a07║佛告阿難：汝常聞我毗柰耶中，宣說修行三決定義，所謂攝心為戒，因戒生定，因
X11n0268_p0493a08║定發慧，是則名為三無漏學。
X11n0268_p0493a09║長水云：此總明三學，下別示戒學。以定慧二門前已說，故扶律談常同涅槃矣。
X11n0268_p0493a10║定慧二門前已說者，從初至第四半經總是開解即慧學，從阿難舉喻譬
X11n0268_p0493a11║如天王賜與華屋至此是明定學，故此下唯明戒學。扶律談常者，意明今經唯
X11n0268_p0493a12║顯圓頓合明大乘持戒，何以但明四根本戒，以符合小乘律制為最後誡勗？攝
X11n0268_p0493a13║心為戒斷性亦無，即大乘持戒，故知名雖同小持心永殊。孤山云：毗奈耶，此
X11n0268_p0493a14║云律。谷響云：以此方法律之名，翻彼土奈耶之語。律者，詮也，詮量輕重犯不
X11n0268_p0493a15║犯等。風俗通曰：皐陶謨：虞造律。律訓詮。又尚書大傳曰：丕天之大律。注云：奉天
X11n0268_p0493a16║之大法。法亦律也。補遺云：應知此中扶小律故，婬戒居初，部屬實故，攝心為
X11n0268_p0493a17║戒，不同小乘治身口而已。
X11n0268_p0493a18║阿難！云何攝心我名為戒？
X11n0268_p0494a01║若諸世界六道眾生其心不婬，則不隨其生死相續。
X11n0268_p0494a02║孤山云：大乘則殺戒居初，慈心為本故；小乘則婬戒居初，人多喜犯故。今扶小
X11n0268_p0494a03║律，以婬為初。又小乘四重，唯制殺人，犯者既稀，故居盜後；今制殺畜，須居盜先。
X11n0268_p0494a04║又四重制僧，五戒制俗，亦復不同。大論：婬欲雖不惱眾生，心心繫縛，故為大罪。
X11n0268_p0494a05║是以戒律中，婬欲為初，白衣不殺戒在前，為求福故。
X11n0268_p0494a06║汝修三昧本出塵勞，婬心不除塵不可出，縱有多智禪定現前，如不斷婬必落魔
X11n0268_p0494a07║道。上品魔王、中品魔民、下品魔女，彼等諸魔亦有徒眾，各各自謂成無上道。
X11n0268_p0494a08║熏聞云：縱有多智禪定現前，如不斷婬，必落魔道。應知此約比丘等修正定者，
X11n0268_p0494a09║借使得入觀行位中，若不斷婬，正翻為邪，即同魔業。殺戒亦爾，但隨定力三品
X11n0268_p0494a10║分之，暫得生天，天報若終，還墮地獄。下云：受魔福盡，墮無間獄。
X11n0268_p0494a11║我滅度後，末法之中多此魔民，熾盛世間，廣行貪婬，為善知識，令諸眾生落愛見
X11n0268_p0494a12║坑，失菩提路。
X11n0268_p0494a13║落愛見坑者，愛義可知。見者，如為眾生說行婬欲非障道法，或復錯說婬欲是
X11n0268_p0494a14║道等。
X11n0268_p0494a15║汝教世人修三摩地先斷心婬，是名如來先佛世尊第一決定清淨明誨。
X11n0268_p0494a16║戒雖與小乘名同，而持隨有異。此則一一內防心念，輕重等持；彼則事逐緣成，
X11n0268_p0494a17║輕重隨戒。故先斷心婬。故論云：心生則種種法生，心滅則種種法滅。故與小乘
X11n0268_p0494a18║持戒全別。補遺云：即律中受隨二戒也。初誓受於師，後隨而行之也。熏聞
X11n0268_p0495a01║云：今謂先斷心婬，乃防萌杜漸之意，非謂起心便同初萹一例結罪。如大經云：
X11n0268_p0495a02║言語嘲調，壁外釧聲，男女相追，皆汙淨戒。天台菩薩戒疏指此為汙定共戒。又
X11n0268_p0495a03║稱嘆摩觸等，皆是婬戒方便，悉犯輕垢。當知大經云：菩薩持遮制戒，與性重戒
X11n0268_p0495a04║等無差別者，蓋慎小過，如護夷愆耳。
X11n0268_p0495a05║是故，阿難！若不斷婬修禪定者，如蒸砂石欲其成飯，經百千劫只名熱砂。何以故？
X11n0268_p0495a06║此非飯本，砂石成故。汝以婬身求佛妙果，縱得妙悟皆是婬根，根本成婬輪轉三
X11n0268_p0495a07║塗必不能出，如來涅槃何路修證？
X11n0268_p0495a08║必使婬機身心俱斷，斷性亦無，於佛菩提斯可希冀。
X11n0268_p0495a09║如我此說，名為佛說；不如此說，即波旬說。
X11n0268_p0495a10║長水云，正云波卑夜，此翻惡者。熏聞云：或言殺者，斷人善根，故名殺；違佛亂
X11n0268_p0495a11║僧，罪莫之大，故名惡。波旬訛也。
X11n0268_p0495a12║阿難！又諸世界六道眾生其心不殺，則不隨其生死相續。
X11n0268_p0495a13║汝修三昧，本出塵勞，殺心不除，塵不可出。縱有多智禪定現前，如不斷殺，必落神
X11n0268_p0495a14║道。上品之人為大力鬼，中品則為飛行夜叉、諸鬼帥等，下品當為地行羅剎。彼諸
X11n0268_p0495a15║鬼神亦有徒眾，各各自謂成無上道。
X11n0268_p0495a16║帶殺修禪，報為神道，功深福厚，為大力鬼。即五嶽四瀆，係祠祀者，功淺福劣，列
X11n0268_p0495a17║在中下八部所管，及大海邊羅剎國類。因修定故，皆有業通，迅疾無礙，不斷殺
X11n0268_p0495a18║故，受此惡趣，為天驅役。若不修禪，及不修福，但行殺害，直入地獄，無此差降。
X11n0268_p0496a01║我滅度後，末法之中，多此鬼神，熾盛世間，自言食肉，得菩提路。
X11n0268_p0496a02║阿難！我令比丘食五淨肉，此肉皆我神力化生，本無命根。汝婆羅門地多蒸濕，加
X11n0268_p0496a03║以砂石草菜不生，我以大悲神力所加，因大慈悲假名為肉，汝得其味。
X11n0268_p0496a04║擕李云：涅槃迦葉問佛：云何如來先許比丘三種淨肉？佛言：為隨事漸制故。言
X11n0268_p0496a05║三種者，除人、蛇、象、馬、驢、狗、獅子、狐、猪、獼猴十種之外，若不見、不聞、不疑，即名為
X11n0268_p0496a06║淨。今云五者，加自死、鳥殘二也。涅槃復有九種淨肉，即于三淨各開正罪及前
X11n0268_p0496a07║後方便也。谷響云：于見、聞、疑中，各說三相。且見中三者：見謂牽畜去時，乃至
X11n0268_p0496a08║見彼持刀臨殺時，名方便；見正殺時，即根本正罪；見殺已歡喜，名後方便。不見
X11n0268_p0496a09║此三，名為淨肉。聞三亦爾。疑中三者：初瞥爾舉心，名前方便；分別思忖，疑為己
X11n0268_p0496a10║殺，名根本正罪；疑已歡喜，名後方便。無此三疑，名為淨肉。然諸律並明魚肉
X11n0268_p0496a11║為食，唯楞伽、涅槃及以今經，悉唱斷肉。蓋說被機，事有頓漸，定慧既爾，戒律亦
X11n0268_p0496a12║然。故梵網頓制，對別圓之機，久斷食肉。但鹿苑以來，毗尼漸制，對藏機故開三
X11n0268_p0496a13║淨，化道將終，則取漸歸頓，于是三經俱唱斷肉。楞伽且制藏通菩薩，此經則兼
X11n0268_p0496a14║制三乘，洎至涅槃，更獨制聲聞，殷勤告示云云。汝婆羅門，西方四姓，以婆羅門
X11n0268_p0496a15║為上，故彼五天，悉號婆羅門國僧，亦號為婆羅門僧華。備西域記。
X11n0268_p0496a16║奈何如來滅度之後，食眾生肉，名為釋子。汝等當知，是食肉人，縱得心開似三摩
X11n0268_p0496a17║地，皆大羅剎，報終必沉生死苦海，非佛弟子。如是之人，相殺、相吞、相食未已，云何
X11n0268_p0496a18║是人得出三界？
X11n0268_p0497a01║長水云：似三摩地鬼神定也，亦能令知過去未來事，與善定相似，如起信說。
X11n0268_p0497a02║汝教世人修三摩地，次斷殺生，是名如來先佛世尊第二決定清淨明誨。
X11n0268_p0497a03║是故，阿難，若不斷殺修禪定者，譬如有人自塞其耳，高聲大呌求人不聞，此等名
X11n0268_p0497a04║為欲隱彌露。
X11n0268_p0497a05║清淨比丘及諸菩薩，於岐路行不蹋生草，況以手拔？云何大悲取諸眾生血肉充
X11n0268_p0497a06║食？
X11n0268_p0497a07║熏聞云：草本無情，外計云有，佛遮其謗，故制壞生。清淨戒者，尚兢持之，況有情
X11n0268_p0497a08║之類乎？
X11n0268_p0497a09║若諸比丘不服東方絲綿絹帛，及是此土靴履裘毳、乳酪醍醐，如是比丘於世真
X11n0268_p0497a10║脫，酬還宿債不遊三界。何以故？服其身分皆為彼緣。如人食其地中百穀足不離
X11n0268_p0497a11║地，必使身心於諸眾生，若身身分、身心二塗不服不食，我說是人真解脫者。
X11n0268_p0497a12║資中云：西國指此方為東，彼尚不許雜野蠶綿作新臥具，況有家蠶？律中若有
X11n0268_p0497a13║犯者，斬剉塗埵，終不衣也。補遺云：似若取犯者，綿絹斬剉，用塗漫泥埵，示無
X11n0268_p0497a14║用也。酬還宿債，即此生身，捨此則逈別三界矣。釋要云：物理論云：梁者，黍
X11n0268_p0497a15║稷之摠名；稻者，粳糯之總名；菽者，眾豆之總名。三穀各二十，合六十，蔬果之實
X11n0268_p0497a16║合二十，合為百穀。荊公云：此為凡夫求解脫者說，所謂凡地修聖行者也。若
X11n0268_p0497a17║果地所習非凡夫法，非聖人法，苟可與彼為緣，乃將所以度脫之。
X11n0268_p0497a18║如我此說，名為佛說；不如此說，即波旬說。
X11n0268_p0498a01║阿難！又復，世界六道眾生其心不偷，則不隨其生死相續。
X11n0268_p0498a02║汝修三昧，本出塵勞，偷心不除，塵不可出。縱有多智，禪定現前，如不斷偷，必落邪
X11n0268_p0498a03║道。上品精靈，中品妖魅，下品邪人，諸魅所著。彼等群邪，亦有徒眾，各各自謂，成無
X11n0268_p0498a04║上道。
X11n0268_p0498a05║我滅度後，末法之中，多此妖邪，熾盛世間，潛匿奸欺，稱善知識，各自謂己得上人
X11n0268_p0498a06║法，詃惑無識，恐令失心，所過之處，其家耗散。
X11n0268_p0498a07║熏聞云：潛匿奸欺，則懷偷賊之心。稱善知識，則盜聖賢之名。若據各自謂己得
X11n0268_p0498a08║上人法，此則已是犯大妄語。今且用為取財之緣耳。證真引十誦律有六種盜
X11n0268_p0498a09║心，謂苦切取（謂乞怜狀）、輕慢取（有現威狀）、以他名字取（謂我是善知識）、觝突取（謂慢罵使伏己）、受寄取（謂昏
X11n0268_p0498a10║昧他寄附）、出息取（謂以錢責人之息者）。五分律有四種，謂諂心、曲心、瞋心、恐怖心。四分律有十
X11n0268_p0498a11║種，謂黑暗心（謂不知因果）、邪心（謂不識正理）、曲戾心（謂諂附）、恐怖心（謂惟恐失之）、常有盜他物心
X11n0268_p0498a12║（既言常有，則不問多寡，必欲盜耳）、決定取（若以力強取，不問可否）、寄物取、恐怖取（謂以言恐之，如談他地獄受報搖憾之事而取財）、
X11n0268_p0498a13║見便取（謂伺其可取之便而盜之）、倚託取（謂假借權勢。經云：恐令失心，即恐怖取。失心，即令前人失己正念，俱墮邪見）。今謂此經
X11n0268_p0498a14║潛匿奸欺等，其言雖略，足以蔽諸。而偏指稱善知識者，將非如來懸鑑末世，其
X11n0268_p0498a15║徒實繁耶？持此經者，當以自省。
X11n0268_p0498a16║我教比丘，循方乞食，令其捨貪，成菩提道。諸比丘等，不自熟食，寄於殘生，旅泊三
X11n0268_p0498a17║界，示一往還，去已無返。
X11n0268_p0498a18║梵網經自手作食犯輕垢罪，律文犯墮。
X11n0268_p0499a01║云何賊人假我衣服禆販如來，造種種業皆言佛法，却非出家具戒比丘為小乘
X11n0268_p0499a02║道？由是疑誤無量眾生墮無間獄。
X11n0268_p0499a03║禆，附也，謂附佛法以自活命。又禆，增也。如販賣人加增其價，自無實德而加
X11n0268_p0499a04║增之。以販賣而求為之師，乃販賣佛法耳。資中云：涅槃邪正品云：我滅後，是
X11n0268_p0499a05║魔波旬漸當壞亂我之正法，乃至作比丘、比丘尼像，及阿羅漢等形。以此有漏
X11n0268_p0499a06║之身，稱是無漏。乃至說言無四波羅夷、十三僧殘、二不定法、三十捨墮、九十墮、
X11n0268_p0499a07║四懺悔法、眾多學法、七滅諍等。無偷蘭遮，亦無五逆等罪，乃一闡提。乃至若犯
X11n0268_p0499a08║如是等罪，亦無有報。如是說者，並是魔說云云。常聞冷齊夜話云：曾於夏月
X11n0268_p0499a09║道逢禪者，問所從，曰：閩中飫生茘技而還。又問：此復何之？曰：欲到盧山讀未見
X11n0268_p0499a10║碑耳。予曰：子何破夏而出？曰：夏制豈為我輩設耶？（彼文）嗚呼！何無識之甚乎？豈有
X11n0268_p0499a11║輕佛制而口腹是急，尚欲稱之哉？往往無識蹈其跡而輕佛制者多矣，疑悞墮
X11n0268_p0499a12║獄，可弗信歟？
X11n0268_p0499a13║若我滅後，其有比丘發心決定修三摩地，能於如來形像之前，身燃一燈燒一指
X11n0268_p0499a14║節，及於身上爇一香炷，我說是人無始宿債一時酬畢，長揖世間永脫諸漏，雖未
X11n0268_p0499a15║即明無上覺路，是人於法已決定心。
X11n0268_p0499a16║孤山云：盜者，取他依報，資于己身。今損正報，以供上聖，故能翻破無始盜業。
X11n0268_p0499a17║補遺：荊公苕溪釋要云：法華藥王本事品中云：有人問：律制燒身得蘭，燒指得
X11n0268_p0499a18║吉。此中讚燒，其事如何？今為答之：大小開制，教法不同。小制結遇，大制令燒。故
X11n0268_p0500a01║梵網中若不燒者，非出家菩薩，豈獨令俗而不制道？故知順小行易，不燒何難？
X11n0268_p0500a02║從大乘難，燒乃不易。世以不持為大，則小大俱傾。手著𦚾曰揖。酈食其初見沛
X11n0268_p0500a03║公，方以兩女洗足，酈生長揖不拜。長揖謂似欲揖而去也。今云長揖世間，亦取
X11n0268_p0500a04║謝絕之意。
X11n0268_p0500a05║若不為此捨身微因，縱成無為，必還生人，酬其宿債，如我馬麥正等無異。
X11n0268_p0500a06║苕溪云：馬麥緣在興起行。經云：佛昔于迦葉佛時，為婆羅門，博通典籍，教五
X11n0268_p0500a07║百童子。因王設會，請佛及僧。有一比丘，病不能赴。佛及大眾食已，還時為病比
X11n0268_p0500a08║丘請食，過梵志山。梵志聞食香美，便與嫉妬曰：此髠頭沙門，正應食馬麥，不應
X11n0268_p0500a09║食此甘饌之供。告諸童子，童子曰：此等師主，亦應食馬麥。佛告舍利弗：爾時婆
X11n0268_p0500a10║羅門，則我身是。五百童子，今五百羅漢是。病比丘，即彌勒菩薩是。以是因緣，我
X11n0268_p0500a11║與卿等，經歷地獄，無數千歲。今雖成道，爾時殘緣故，于毗蘭邑，食馬麥九十日
X11n0268_p0500a12║也。又中本起經，明舍衛國隨蘭郡，有婆羅門，名阿耆達多，請佛與五百比丘，三
X11n0268_p0500a13║月供食。時婆羅門，為天魔所惑，耽荒五欲，退入後宮。其郡既飢，人不好道。佛與
X11n0268_p0500a14║比丘，各且分衛，三日空還。時有馬師，減麥飯佛及比丘等云云。長水云：前云
X11n0268_p0500a15║摩登伽在夢，誰能留汝形，今云縱成無為，必酬宿債者，此示業報不亡。成無為
X11n0268_p0500a16║後，現有為身，尚還宿債，況全未離有為，而欲妄逃業果，其可得乎？
X11n0268_p0500a17║汝教世人修三摩地，後斷偷盜。是名如來先佛世尊第三決定清淨明誨。
X11n0268_p0500a18║是故，阿難，若不斷偷修禪定者，譬如有人水灌漏巵欲求其滿，縱經塵劫終無平
X11n0268_p0501a01║復。
X11n0268_p0501a02║谷響云：巵，飲酒器也。
X11n0268_p0501a03║若諸比丘衣鉢之餘分寸不畜，乞食餘分施餓眾生，於大集會合掌禮眾，有人捶
X11n0268_p0501a04║詈同於稱讚，必使身心二俱捐捨，身肉骨血與眾生共，不將如來不了義說，迴為
X11n0268_p0501a05║己解以誤初學，佛印是人得真三昧。
X11n0268_p0501a06║熏聞云：寶雲經云：凡乞食分為四分：一分奉同梵行者，一分與窮乞人，一分與
X11n0268_p0501a07║諸恩神，一分自食。上有人等二句是捨心，下身肉等二句是捨身。亦可捨身之
X11n0268_p0501a08║際，須亡能捨之心。故智論云：捨身易，捨心難。苕溪云：法華以前，圓教之外，皆
X11n0268_p0501a09║不了義，蓋權實未融故也。今既開顯，同法華圓，豈將不了，以誤初學？若乃去實
X11n0268_p0501a10║取權，誘物從己者，亦佛法之大盜歟？長水云：不將佛方便說，迴作自己心中
X11n0268_p0501a11║獨悟之法，以此詃惑無識初學，得食淨肉，必至了教，一切皆斷。不了義教，將為
X11n0268_p0501a12║究竟說也。執楞伽云：愚痴凡夫，惡見所噬，邪曲迷醉，妄稱一切智說。暉解云：無
X11n0268_p0501a13║智之人，不了如來方便說法，而乃妄稱一切智人，作究竟說。
X11n0268_p0501a14║如我所說，名為佛說；不如此說，即波旬說。
X11n0268_p0501a15║阿難！如是世界六道眾生，雖則身心無殺、盜、婬，三行已圓，若大妄語，即三摩提不
X11n0268_p0501a16║得清淨，成愛見魔，失如來種。
X11n0268_p0501a17║孤山云：內貪名利，欲他重己，則成愛魔。內起邪見，以己均聖，則成見魔。
X11n0268_p0501a18║所謂未得謂得，未證言證。或求世間尊勝第一，謂前人言：我今已得須陀洹果、斯
X11n0268_p0502a01║陀含果、阿那含果、阿羅漢道、辟支佛乘，十地地前諸位菩薩，求彼禮懺貪其供養。
X11n0268_p0502a02║熏聞云：未得三果，未證無學，此似見魔。或求下，正是愛魔。長水云：涅槃邪正
X11n0268_p0502a03║品云：若有說言：我已得成阿耨菩提。何以故？以有佛性故。有佛性者，必定得成
X11n0268_p0502a04║阿耨菩提。當知是人犯波羅夷罪。何以故？雖有佛性，以未修習諸善方便，是故
X11n0268_p0502a05║未見。以不見故，不得成就阿耨菩提。故知略不修斷，自稱即是佛者，皆大妄語，
X11n0268_p0502a06║犯波羅夷，非佛弟子。
X11n0268_p0502a07║是一顛迦銷滅佛種，如人以刀斷多羅木，佛記是人永殞善根無復知見，沉三苦
X11n0268_p0502a08║海不成三昧。
X11n0268_p0502a09║孤山云：大妄語，罪同於闡提。熏聞云：多羅樹，形如椶櫚，高者七、八十尺。
X11n0268_p0502a10║我滅度後，敕諸菩薩及阿羅漢，應身生彼末法之中，作種種形度諸輪轉，或作沙
X11n0268_p0502a11║門、白衣、居士、人王、宰官、童男、童女，如是乃至婬女、寡婦、姦偷、屠販，與其同事稱讚
X11n0268_p0502a12║佛乘，令其身心入三摩地，終不自言我真菩薩、真阿羅漢，洩佛密因輕言未學。
X11n0268_p0502a13║長水云：四攝利人，作種種化，初同其道，後勸佛乘，盡為益化，非貪利己。釋要云：
X11n0268_p0502a14║四攝者：一、布施，以財法二施，令彼附己也。二、愛語，以輭順之語，慰彼受道。三、利
X11n0268_p0502a15║行，三業利他，令生恭敬。四、同事，以種種形，同其事業。補遺云：泄佛密因者，凡
X11n0268_p0502a16║應化同凡，乃作佛之密因耳。
X11n0268_p0502a17║唯除命終，陰有遺付。
X11n0268_p0502a18║孤山云：非公灼惑眾，但私示于人耳。南嶽之言鐵輪，天台之示五品，功德鎧說
X11n0268_p0503a01║偈，真觀師屈指，即其事焉。谷響云：南嶽臨終謂其徒曰：吾一生望入銅輪，領徒
X11n0268_p0503a02║太早，損己利他，今但鐵天輪耳。瓔珞以十輪喻位，鐵信、銅住、銀行、金向、水精地、
X11n0268_p0503a03║摩尼等。南嶽六根清淨，即圓十信位也。智者臨滅謂智朗曰：吾不領眾，必淨六
X11n0268_p0503a04║根，以損己益他，但居五品。求那䟦摩，此云功德鎧，罽賓國王之子。宋文帝時來
X11n0268_p0503a05║于建康，臨終作梵語說偈，付弟子何沙羅寄歸西土。文帝令譯，乃言于闍婆林
X11n0268_p0503a06║邑證得須斯兩果，至死反屈二指以表之。真觀，錢塘天竺寺僧，當隋文帝時，及
X11n0268_p0503a07║死及屈三指表證三果。
X11n0268_p0503a08║云何是人惑亂眾生成大妄語？
X11n0268_p0503a09║汝教世人修三摩地，後復斷除諸大妄語。是名如來先佛世尊第四決定清淨明
X11n0268_p0503a10║誨。
X11n0268_p0503a11║是故，阿難，若不斷其大妄語者，如刻人糞為旃檀形，欲求香氣無有是處。我教比
X11n0268_p0503a12║丘直心道場，於四威儀一切行中尚無虗假，云何自稱得上人法？譬如窮人妄號
X11n0268_p0503a13║帝王自取誅滅，況復法王如何妄竊？因地不真果招紆曲，求佛菩提如噬臍人，欲
X11n0268_p0503a14║誰成就？
X11n0268_p0503a15║果招紆曲，三塗報也。擕李云：噬臍，喻求菩提不可及也。熏聞云：魯莊公六
X11n0268_p0503a16║年，楚文王伐申，過鄧。鄧祁侯曰：吾甥也。止而享之。騅甥、聃甥、養甥請殺楚子，鄧
X11n0268_p0503a17║侯弗許。三甥曰：亡鄧國者，必此人也。若不早圖，後君噬臍。言若齧腹臍，喻不可
X11n0268_p0503a18║及。
X11n0268_p0504a01║若諸比丘心如直弦一切真實，入三摩提永無魔事，我印是人成就菩薩無上知
X11n0268_p0504a02║覺。
X11n0268_p0504a03║如我所說，名為佛說；不如此說，即波旬說。
X11n0268_p0504a04║
X11n0268_p0504a05║大佛頂如來密因修證了義諸菩薩萬行首楞嚴經卷第六