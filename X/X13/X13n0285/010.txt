X13n0285_p0371a03║
X13n0285_p0371a04║
X13n0285_p0371a05║
X13n0285_p0371a06║
X13n0285_p0371a07║大佛頂如來密因修證了義諸菩薩萬行首楞嚴經
X13n0285_p0371a08║卷第十文句
X13n0285_p0371a09║唐天竺沙門般剌密諦　譯經
X13n0285_p0371a10║明菩薩沙彌古吳智旭　文句
X13n0285_p0371a11║四、明行陰境三：初、總示陰相；二、別明發相；三、結過
X13n0285_p0371a12║勸示。初中四：初、結前想陰盡相，二、正示行陰區
X13n0285_p0371a13║宇，三、懸示行陰盡相，四、結示本惟妄想。今初。
X13n0285_p0371a14║阿難，彼善男子修三摩提想陰盡者，是人平常夢想
X13n0285_p0371a15║銷滅，寤寐恒一，覺明虗靜猶如晴空，無復麤重前塵
X13n0285_p0371a16║影事，觀諸世間大地山河如鏡鑒明，來無所黏，過無
X13n0285_p0371a17║蹤跡，虗受照應，了罔陳習，唯一精真。
X13n0285_p0371a18║虗妄五陰，皆以妄想為本。是故想陰一盡，則平常
X13n0285_p0371a19║夢想銷滅也。金光明最勝王經，明十地菩薩，皆有
X13n0285_p0371a20║夢兆。故知直至佛地，方名究竟覺者。但此夢想，亦
X13n0285_p0371a21║自不同有六。凡見思夢想，二乘能銷滅之。有二乘
X13n0285_p0371a22║塵沙夢想，菩薩能銷滅之。有菩薩無明夢想，唯佛
X13n0285_p0371a23║能銷滅之。又有觀行銷滅，乃至究竟銷滅之不同。
X13n0285_p0371a24║若在利根，則一銷一切銷。根或不等，亦可非次第
X13n0285_p0371b01║中說於次第耳。覺明虗靜，猶如晴空等，正前文所
X13n0285_p0371b02║謂於覺明心，如去塵垢，乃覺所覺空之境界也。虗
X13n0285_p0371b03║受照應者，虗而能受，如谷答響。照而能應，如鏡寫
X13n0285_p0371b04║容。了罔陳習者，罔，無也。陳習，前塵落謝影子也。了
X13n0285_p0371b05║無塵影，正如谷響鏡容，來無所黏，過無蹤跡也。見
X13n0285_p0371b06║思想陰盡，觀同居世間。了罔陳習，唯一真空。塵沙
X13n0285_p0371b07║想陰盡，觀方便世間。了罔陳習，唯一妙有。無明想
X13n0285_p0371b08║陰盡，觀實報世間。了罔陳習，唯一中道。理諦二、
X13n0285_p0371b09║正示行陰區宇。
X13n0285_p0371b10║生滅根元，從此披露，見諸十方十二眾生，畢彈其類。
X13n0285_p0371b11║雖未通其各命由緒，見同生基，猶如野馬，熠熠清擾，
X13n0285_p0371b12║為浮根塵，究竟樞穴，此則名為行陰區宇。
X13n0285_p0371b13║遷流造作，名之為行。即是分段變易二種生死之
X13n0285_p0371b14║根元也。今於觀行位中，想心既伏，故行陰境界，從
X13n0285_p0371b15║此披露。然猶未見識陰區宇，故未通其各命由緒。
X13n0285_p0371b16║而只此行陰，乃十二類受生之本基，浮根塵究竟
X13n0285_p0371b17║之樞穴。非此熠熠妄性，則十二類何由受生，浮根
X13n0285_p0371b18║塵何由開合耶。殫，盡也。由緒，來歷也。野馬，日中所
X13n0285_p0371b19║映，水上浮遊之氣，亦名陽𦦨。望之似水，即之無實。
X13n0285_p0371b20║行陰亦爾，無實性也。樞者，門軸。穴者，停軸之處。由
X13n0285_p0371b21║樞穴故，門得開合。由行陰故，根塵妄有生滅也。
X13n0285_p0371b22║三，懸示行陰盡相。
X13n0285_p0371b23║若此清擾，熠熠元性，性入元澄，一澄元習，如波瀾滅，
X13n0285_p0371b24║化為澄水，名行陰盡，是人則能超眾生濁。
X13n0285_p0371c01║言此清擾熠熠不停之元性，若銷其性，入於水澄
X13n0285_p0371c02║之體，惟一澄湛之元習。譬如波瀾既滅，化為澄水，
X13n0285_p0371c03║此則空所空滅，生滅既滅，寂滅現前，是故名行陰
X13n0285_p0371c04║盡，而超眾生濁也。九界六即，具如圓通中釋。一澄
X13n0285_p0371c05║元習者，指識陰言。既稱元澄，復名元習者，以其含
X13n0285_p0371c06║藏一切習氣種子，猶屬真常流注。後文所謂此湛
X13n0285_p0371c07║非真，如急流水，望如恬靜也。四，結示本惟妄想。
X13n0285_p0371c08║觀其所由，幽隱妄想，以為其本。
X13n0285_p0371c09║行陰之相，甚為幽隱，而此幽隱，但是妄想所成而
X13n0285_p0371c10║已，豈更有他本哉？二、別明發相十：初、計二無因
X13n0285_p0371c11║（至）十、計五現涅槃。此與阿含所明六十二見，法數
X13n0285_p0371c12║並同，法相稱異。彼則本是外道，此乃修心誤墮故
X13n0285_p0371c13║也。今初。
X13n0285_p0371c14║阿難當知，是得正知奢摩他中諸善男子，凝明正心，
X13n0285_p0371c15║十類天魔不得其便，方得精研窮生類本，於本類中
X13n0285_p0371c16║生元露者，觀彼幽清圓擾動元，於圓元中起計度者，
X13n0285_p0371c17║是人墜入二無因論：一者、是人見本無因。何以故？是
X13n0285_p0371c18║人既得生機全破，乘於眼根八百功德，見八萬劫所
X13n0285_p0371c19║有眾生業流灣環，死此生彼，秪見眾生輪迴其處，八
X13n0285_p0371c20║萬劫外冥無所觀，便作是解：此等世間十方眾生，八
X13n0285_p0371c21║萬劫來無因自有，由此計度亡正徧知，墮落外道，惑
X13n0285_p0371c22║菩提性。二者、是人見末無因。何以故？是人於生既見
X13n0285_p0371c23║其根，知人生人，悟鳥生鳥，烏從來黑，鵠從來白，人天
X13n0285_p0371c24║本竪，畜生本橫，白非洗成，黑非染造，從八萬劫無復
X13n0285_p0372a01║改移，今盡此形亦復如是。而我本來不見菩提，云何
X13n0285_p0372a02║更有成菩提事？當知今日一切物象皆本無因，由此
X13n0285_p0372a03║計度亡正徧知，墮落外道，惑菩提性。是則名為第一
X13n0285_p0372a04║外道立無因論。
X13n0285_p0372a05║文有三節：從初至二無因論，總明依陰起計；從一
X13n0285_p0372a06║者是人至惑菩提性，別明邪計相貌；從是則名為
X13n0285_p0372a07║訖文，結明成外道論。下皆例此，不復更出。初言凝
X13n0285_p0372a08║明正心者，即是觀行得力，不起十種妄想貪求，故
X13n0285_p0372a09║十魔不能候其便也。從此精研窮究十二類生之
X13n0285_p0372a10║本，則生滅根元便得披露，故得觀於幽、清、圓、擾、動
X13n0285_p0372a11║元，但不應於此圓元界境橫生計度耳。動元，即指
X13n0285_p0372a12║行陰為羣動之元。此之行陰境界難可了知，故名
X13n0285_p0372a13║為幽；非是麤重前塵，故名為清；同分生基，互含互
X13n0285_p0372a14║具，故名為圓；於真常中妄有流注，故名為擾也。外
X13n0285_p0372a15║道本劫本見，十八見中自有無因而出之二見：一
X13n0285_p0372a16║則從無想來，自謂本無今有；一則捷疾觀察，妄謂
X13n0285_p0372a17║無因而有。今之行人本為修正徧知，趣菩提果，但
X13n0285_p0372a18║由妄起計度，誤墜其中，故曰亡正徧知，感菩提性
X13n0285_p0372a19║也。生機全破者，觀行破也。乘眼根八百功德，能見
X13n0285_p0372a20║八萬劫者，圓觀力強也。本無因者，約業名本，又來
X13n0285_p0372a21║處名本。末無因者，約象名末，又當果名末。皆本無
X13n0285_p0372a22║因，應云皆末無因，恐字誤耳。此於止觀十境中，即
X13n0285_p0372a23║屬見境，而見境依於行陰，行陰本於幽隱妄想，故
X13n0285_p0372a24║今搜示根原，備明妄相，令真修者不墮其中。然此
X13n0285_p0372b01║雖云發在觀門，而深位亦有發義，但深位人功德
X13n0285_p0372b02║力大，不至墮落外道耳。如楞伽經云：七地菩薩若
X13n0285_p0372b03║無善念正受，墮外道邪徑。八地菩薩滅三昧樂門，
X13n0285_p0372b04║醉所醉妄想、涅槃想，皆其義也。今謂楞伽七地，似
X13n0285_p0372b05║指三乘共十地言之，即合此中竪論五陰盡相，想
X13n0285_p0372b06║盡而行未盡，位在七信，若約別地，須論界外五陰
X13n0285_p0372b07║也。二計四徧常。
X13n0285_p0372b08║阿難！是三摩中諸善男子凝明正心，魔不得便，窮生
X13n0285_p0372b09║類本，觀彼幽清常擾動元，於圓常中起計度者，是人
X13n0285_p0372b10║墜入四徧常論：一者、是人窮心境性，二處無因，修習
X13n0285_p0372b11║能知二萬劫中十方眾生所有生滅咸皆循環，不曾
X13n0285_p0372b12║散失，計以為常。二者、是人窮四大元，四性常住，修習
X13n0285_p0372b13║能知四萬劫中十方眾生所有生滅咸皆體恒，不曾
X13n0285_p0372b14║散失，計以為常。三者、是人窮盡六根（應云六識）、末那（及第八）
X13n0285_p0372b15║執受（如是）心意識中本元由處，性常恒故，修習能知八
X13n0285_p0372b16║萬劫中一切眾生循環不失，本來常住，窮不失性，計
X13n0285_p0372b17║以為常。四者、是人既盡想元，生理更無流止運轉，生
X13n0285_p0372b18║滅想心今已永滅，理中自然成不生滅，因心所度，計
X13n0285_p0372b19║以為常。由此計常，亡正徧知，墮落外道，惑菩提性。是
X13n0285_p0372b20║則名為第二外道立圓常論。
X13n0285_p0372b21║此之行陰，無始以來，相續恒轉，有似常住，故名圓
X13n0285_p0372b22║常也。外道十八見中，有我及世間常四見，前三與
X13n0285_p0372b23║此並同，第四名為捷疾相智。三計一分常。
X13n0285_p0372b24║又三摩中諸善男子堅凝正心，魔不得便，窮生類本，
X13n0285_p0372c01║觀彼幽清，常擾動元，於自他中起計度者，是人墜入
X13n0285_p0372c02║四顛倒見，一分無常，一分常論。一者，是人觀妙明心
X13n0285_p0372c03║徧十方界，湛然以為究竟神我，從是則計我徧十方，
X13n0285_p0372c04║凝明不動。一切眾生於我心中自生自死，則我心性
X13n0285_p0372c05║名之為常，彼生滅者，真無常性。二者，是人不觀其心，
X13n0285_p0372c06║徧觀十方恒沙國土，見劫壞處，名為究竟無常種性，
X13n0285_p0372c07║劫不壞處，名究竟常。三者，是人別觀我心精細微密，
X13n0285_p0372c08║猶如微塵，流轉十方，性無移改，能令此身即生即滅。
X13n0285_p0372c09║其不壞性，名我性常，一切死生從我流出，名無常性。
X13n0285_p0372c10║四者，是人知想陰盡，見行陰流，行陰常流，計為常性，
X13n0285_p0372c11║色、受、想等今已滅盡，名為無常。由此計度一分無常，
X13n0285_p0372c12║一分常故，墮落外道，惑菩提性。是則名為第三外道
X13n0285_p0372c13║一分常論。
X13n0285_p0372c14║初則計自為常，他為無常；二則單計他常、無常；三
X13n0285_p0372c15║則單計自常、無常；四則雙計自他皆有常、無常也。
X13n0285_p0372c16║外道十八見中，有我及世間半常半無常論四種，
X13n0285_p0372c17║但法相不同。彼云：一、梵天常、我、無常；二、由戲笑故
X13n0285_p0372c18║無常；三、由相觀視故無常；四、捷疾觀察，謂常、無常。
X13n0285_p0372c19║四，計四有邊。
X13n0285_p0372c20║又三摩中諸善男子，堅凝正心，魔不得便，窮生類本，
X13n0285_p0372c21║觀彼幽清常擾動元，於分位中生計度者，是人墜入
X13n0285_p0372c22║四有邊論：一者、是人心計生元，流用不息。計過未者，
X13n0285_p0372c23║名為有邊；計相續心，名為無邊。二者、是人觀八萬劫，
X13n0285_p0372c24║則見眾生八萬劫前寂無聞見。無聞見處，名為無邊；
X13n0285_p0373a01║有眾生處，名為有邊。三者、是人計我徧知，（以為獨）得無
X13n0285_p0373a02║邊（之）性。彼一切人現我知中，我曾不知彼之知性，（亦皆
X13n0285_p0373a03║各各徧知）名彼（以為）不得無邊之心，但（是）有邊（之）性。四者、是
X13n0285_p0373a04║人窮行陰空，以其所見心路籌度一切眾生。一身之
X13n0285_p0373a05║中，計其咸皆半生半滅，明其世界一切所有，一半有
X13n0285_p0373a06║邊，一半無邊。由是計度有邊無邊，墮落外道，惑菩提
X13n0285_p0373a07║性。是則名為第四外道立有邊論。
X13n0285_p0373a08║性真常中，安有分位？依於行陰，分位妄生。初二皆
X13n0285_p0373a09║計三世分位，初以過未為有邊，現前一念相續之
X13n0285_p0373a10║心為無邊。次以八萬劫內為有邊，八萬劫外為無
X13n0285_p0373a11║邊。三計能所分位，以我為能知故無邊，彼為所知
X13n0285_p0373a12║故有邊。四計生滅分位，行陰之性惟是生滅，生為
X13n0285_p0373a13║有邊，滅為無邊也。外道十八見中，亦有有邊無邊
X13n0285_p0373a14║四論，但法相不同。彼云：一有邊想，二無邊想，三上
X13n0285_p0373a15║方有邊，四方無邊，四非有邊非無邊。五計。矯亂
X13n0285_p0373a16║又三摩中諸善男子，堅凝正心，魔不得便，窮生類本，
X13n0285_p0373a17║觀彼幽清常擾動元，於知見中生計度者，是人墜入
X13n0285_p0373a18║四種顛倒不死矯亂徧計虗論：一者是人觀變化元，
X13n0285_p0373a19║見遷流處名之為變，見相續處名之為恒，見所見處
X13n0285_p0373a20║名之為生，不見見處（猶云見不見處）名之為滅，相續之因性
X13n0285_p0373a21║不斷處名之為增，正相續中中所離處名之為減，各
X13n0285_p0373a22║各生處名之為有，互互亡處名之為無。以理都觀，用
X13n0285_p0373a23║心別見。有求法人來問其義，答言：我今亦生亦滅，亦
X13n0285_p0373a24║有亦無，亦增亦減。於一切時皆亂其語，令彼前人遺
X13n0285_p0373b01║失章句。二者是人諦觀其心，互互無處，因無得證。有
X13n0285_p0373b02║人來問，唯答一字，但言其無，除無之餘，無所言說。三
X13n0285_p0373b03║者是人諦觀其心，各各有處，因有得證。有人來問，唯
X13n0285_p0373b04║答一字，但言其是，除是之餘，無所言說。四者是人有
X13n0285_p0373b05║無俱見，其境枝故，其心亦亂。有人來問，答言：亦有即
X13n0285_p0373b06║是亦無，亦無之中不是亦有。一切矯亂，無容窮詰。由
X13n0285_p0373b07║此計度，矯亂虗無，墮落外道，惑菩提性。是則名為第
X13n0285_p0373b08║五外道四顛倒性不死矯亂徧計虗論。
X13n0285_p0373b09║涅槃經云：生生不可說，乃至不生不生不可說。有
X13n0285_p0373b10║因緣故，亦可得說。故知四句四門，邪正之分甚微。
X13n0285_p0373b11║倘未達如來藏性，隨緣不變，不變隨緣妙理，於行
X13n0285_p0373b12║陰中而起知見，隨所知見而生計度，未有不成顛
X13n0285_p0373b13║倒矯亂者也。邪分別性，故名徧計。終無實義，故名
X13n0285_p0373b14║虗論。變化元，即指行陰。互互無，謂生中無滅，滅中
X13n0285_p0373b15║無生等，故一切法俱無。各各有，謂生時有生，滅時
X13n0285_p0373b16║有滅等，故生滅等皆是。有無俱見，謂生時有生而
X13n0285_p0373b17║無滅，滅時有滅而無生。又生時則生生而滅滅，滅
X13n0285_p0373b18║時則滅生而生滅等，故有即無，無亦即有。總由不
X13n0285_p0373b19║達生滅去來本如來藏，所以計此虗妄諸法，謂有
X13n0285_p0373b20║真實，而不能自決，乃成矯亂虗論也。外道十八見
X13n0285_p0373b21║中，亦有異問異答四見，但法相不同。彼云：一者善
X13n0285_p0373b22║惡有報耶？無報耶？二者有他世無他世耶？三者何
X13n0285_p0373b23║善何不善？四者愚冥暗鈍，隨他言答。資中曰：凖婆
X13n0285_p0373b24║沙論釋，外道計天常住，名為不死。計不亂答，得生
X13n0285_p0373c01║彼天。若實不知而輒答者，恐成矯亂。故有問時，答
X13n0285_p0373c02║言：秘密言辭，不應皆說。或不定答，佛法訶云：此真
X13n0285_p0373c03║矯亂。故名不死矯亂虗論。六計十六有相。
X13n0285_p0373c04║又三摩中諸善男子，堅凝正心，魔不得便，窮生類本，
X13n0285_p0373c05║觀彼幽清，常擾動元，於無盡流生計度者，是人墜入
X13n0285_p0373c06║死後有相，發心顛倒。或自固身，云色是我；或見我圓
X13n0285_p0373c07║含徧國土，云我有色；或彼前緣隨我迴復，云色屬我；
X13n0285_p0373c08║或復我依行中相續，云我在色。皆計度言死後有相，
X13n0285_p0373c09║如是循環有十六相。從此或計畢竟煩惱、畢竟菩提，
X13n0285_p0373c10║兩性並驅，各不相觸。由此計度死後有故，墮落外道，
X13n0285_p0373c11║惑菩提性。是則名為第六外道立五陰中死後有相
X13n0285_p0373c12║心顛倒論。
X13n0285_p0373c13║行陰名無盡流，以其無始以來，恒相續轉故也。色
X13n0285_p0373c14║是我，即色是我也。我有色，我大色小，色在我中也。
X13n0285_p0373c15║色屬我，離色有我，色但是我所也。我在色，色大我
X13n0285_p0373c16║小，我在色中也。歷受想行三陰，各有四句，成十六
X13n0285_p0373c17║相。從此或計，又轉深一層之計度也。意謂由造作
X13n0285_p0373c18║故有煩惱，由造作故有菩提。造作即是行陰，行陰
X13n0285_p0373c19║不可盡，則煩惱菩提亦不可盡。故兩性皆悉驅入，
X13n0285_p0373c20║盡未來際，亦復不相陵蔑。此則錯解性具圓宗，無
X13n0285_p0373c21║作妙旨，差之毫釐，謬逾天壤者也。危乎危乎。外道
X13n0285_p0373c22║末劫末見四十四見中，亦有世間有想一十六見，
X13n0285_p0373c23║而法相不同。彼謂一有色見，二無色見，三有色無
X13n0285_p0373c24║色見，四非有色非無色見，五有邊見，六無邊見，七
X13n0285_p0374a01║有邊無邊見，八非有邊非無邊見，九有樂見，十有
X13n0285_p0374a02║苦見，十一有樂有苦見，十二不苦不樂見，十三一
X13n0285_p0374a03║想，十四若干想，十五少想，十六無量想。今謂初四
X13n0285_p0374a04║見依色陰，次有邊等四見依行陰，次有樂等四見
X13n0285_p0374a05║依受陰，次一想等四見依想陰也。七，計八無相。
X13n0285_p0374a06║又三摩中諸善男子，堅凝正心魔不得便，窮生類本
X13n0285_p0374a07║觀彼幽清常擾動元，於先除滅色受想中生計度者，
X13n0285_p0374a08║是人墜入死後無相發心顛倒，見其色滅形無所因，
X13n0285_p0374a09║觀其想滅心無所繫，知其受滅無復連綴，陰性銷散
X13n0285_p0374a10║縱有生理，而無受想與草木同，此質現前猶不可得，
X13n0285_p0374a11║死後云何更有諸相？因之勘校死後相無，如是循環
X13n0285_p0374a12║有八無相，從此或計涅槃因果一切皆空，徒有名字
X13n0285_p0374a13║究竟斷滅，由此計度死後無故，墮落外道惑菩提性，
X13n0285_p0374a14║是則名為第七外道立五陰中死後無相心顛倒論。
X13n0285_p0374a15║生理，謂行陰也。四陰現前、死後俱不可得，則因果
X13n0285_p0374a16║皆無，名八無相。又計世間四陰因果既無，出世、涅
X13n0285_p0374a17║槃因果安有？故成斷滅心顛倒論。外道四十四見
X13n0285_p0374a18║中，亦有世間無想論八見，而法相不同。彼云：一、有
X13n0285_p0374a19║色，二、無色，三、有色，四、非有色非無色，五、有邊，六、無
X13n0285_p0374a20║邊，七、有邊無邊，八、非有邊非無邊。八計八，俱非。
X13n0285_p0374a21║又三摩中諸善男子，堅凝正心魔不得便，窮生類本
X13n0285_p0374a22║觀彼幽清常擾動元，於行存中兼受想滅，雙計有無
X13n0285_p0374a23║自體相破，是人墜入死後俱非起顛倒論。色受想中
X13n0285_p0374a24║見有非有，行遷流內觀無不無，如是循環窮盡陰界
X13n0285_p0374b01║八俱非相，隨得一緣皆言死後有相無相。又計諸行
X13n0285_p0374b02║性遷訛故，心發通悟有無俱非虗實失措，由此計度
X13n0285_p0374b03║死後俱非，後際昏瞢無可道故，墮落外道惑菩提性，
X13n0285_p0374b04║是則名為第八外道立五陰中死後俱非心顛倒論。
X13n0285_p0374b05║以有破無，以無破有，故云自體相破。初則以色受
X13n0285_p0374b06║想而例行陰，見有非有。以行遷流例色受想，觀無
X13n0285_p0374b07║不無。是故四陰各有二非，名八俱非。次又單從行
X13n0285_p0374b08║陰遷訛起計，有則不應念念變滅，無則不應念念
X13n0285_p0374b09║出生。又不住故非有非實，相續故非無非虗也。外
X13n0285_p0374b10║道四十四見中，亦有非想非非想論。八見名相，與
X13n0285_p0374b11║前無想論同。九，計。七，斷滅。
X13n0285_p0374b12║又三摩中諸善男子，堅凝正心魔不得便，窮生類本
X13n0285_p0374b13║觀彼幽清常擾動元，於後後無生計度者，是人墜入
X13n0285_p0374b14║七斷滅論，或計身滅、或欲盡滅、或苦盡滅、或極樂滅、
X13n0285_p0374b15║或極捨滅，如是循環窮盡七際現前銷滅，滅已無復
X13n0285_p0374b16║由此計度，死後斷滅墮落外道惑菩提性，是則名為
X13n0285_p0374b17║第九外道立五陰中死後斷滅心顛倒論。
X13n0285_p0374b18║後後無，謂行陰念念遷滅也。七、斷滅論者，計此人
X13n0285_p0374b19║天七處死後皆即斷滅也。一者、人道身死即滅；二
X13n0285_p0374b20║者、欲天壽盡即滅；三與四者、初禪二禪苦盡皆歸
X13n0285_p0374b21║死滅；五者、三禪極樂亦歸死滅；六與七者、四禪雙
X13n0285_p0374b22║捨苦樂四空，并捨色陰亦歸死滅，故云窮盡七際
X13n0285_p0374b23║皆銷滅也。外道四十四見中亦有斷滅論，七見：一、
X13n0285_p0374b24║身滅；二、欲天滅；三、色天滅；四、空處滅；五、識處滅；六、
X13n0285_p0374c01║不用處滅；七、有想無想處滅。與此開合不同，今經
X13n0285_p0374c02║開四禪而合四空也。十，計五現涅槃。
X13n0285_p0374c03║又三摩中諸善男子，堅凝正心，魔不得便，窮生類本，
X13n0285_p0374c04║觀彼幽清，常擾動元，於後後有生計度者，是人墜入
X13n0285_p0374c05║五涅槃論。或以欲界為正轉依，觀見（六欲天上境界）圓明，生
X13n0285_p0374c06║愛慕故；或以初禪，性無憂（出離憂根）故；或以二禪，心無苦
X13n0285_p0374c07║（出離苦根）故；或以三禪，極悅隨故；或以四禪，苦樂二亡，不
X13n0285_p0374c08║受輪迴生滅性故。迷有漏天，作無為解，（計此）五處（暫時）安
X13n0285_p0374c09║隱，（以）為（便是）勝淨（轉）依。如是循環，五處究竟。由此計度
X13n0285_p0374c10║五現涅槃，墮落外道，惑菩提性，是則名為第十外道
X13n0285_p0374c11║立五陰中五現涅槃心顛倒論。
X13n0285_p0374c12║後後有，謂行陰念念生起也。前計七處滅已方為
X13n0285_p0374c13║涅槃，此以五處安隱即是轉依。外道四十四見中
X13n0285_p0374c14║亦有現在有泥恒五見，一云現在五欲自恣即是
X13n0285_p0374c15║泥洹，餘四並與此經同。三、結過勸示。
X13n0285_p0374c16║阿難！如是十種禪那狂解，皆是行陰用心交互，故現
X13n0285_p0374c17║斯悟。眾生頑迷，不自忖量，逢此現前，以迷為解，自言
X13n0285_p0374c18║登聖，大妄語成，墮無間獄。汝等必須將如來語，於我
X13n0285_p0374c19║滅後，傳示末法，徧令眾生覺了斯義，無令心魔自起
X13n0285_p0374c20║深孽，保持覆護，銷息邪見，教其身心開覺真義，於無
X13n0285_p0374c21║上道不遭枝岐，勿令心祈得少為足，作大覺王清淨
X13n0285_p0374c22║標指。
X13n0285_p0374c23║狂解者，依於行陰所起見惑也。由禪定發，故亦名
X13n0285_p0374c24║悟。背正徧覺，故仍是迷。想陰既伏，天魔已不得便。
X13n0285_p0375a01║今之六十二見，皆是自心所起魔孽耳。嗚呼，末世
X13n0285_p0375a02║暗證之流，所有邪悟，較此外道更為淺陋。而門庭
X13n0285_p0375a03║高豎，妄稱宗匠，徧於域中，亦可悲也。標謂標榜，指
X13n0285_p0375a04║謂指南。又覺王如月，佛語如指。五、明識陰境三：
X13n0285_p0375a05║初、總示陰相；二、別明發相；三、斥邪結正。初中四：
X13n0285_p0375a06║初、結前行陰盡相，二、正明識陰區宇，三、懸示識陰
X13n0285_p0375a07║盡相，四、結示本惟妄想。今初。
X13n0285_p0375a08║阿難，彼善男子修三摩提行陰盡者，諸世間性幽清
X13n0285_p0375a09║擾動，同分生機倐然隳裂，沉細綱紐補特伽羅，酬業
X13n0285_p0375a10║深脉感應懸絕。
X13n0285_p0375a11║諸世門，徧指同居、方便、實報三土而言也。九界一
X13n0285_p0375a12║切生類，喻如網目。沉細行陰，喻如綱紐。有為諸行
X13n0285_p0375a13║盡，故六凡有情，酬業深脉，感應懸絕。偏真諸行盡，
X13n0285_p0375a14║故二乘有情，酬業深脉，感應懸絕。二邊諸行盡，故
X13n0285_p0375a15║菩薩有情，酬業深脉，感應懸絕。葢九界有情，各以
X13n0285_p0375a16║自心所現惑業為能感，即以自心所現果報為能
X13n0285_p0375a17║應。今行陰既盡，感應俱絕，此正空所空滅，生滅既
X13n0285_p0375a18║滅之境界也。利根之士，一滅一切滅，并識陰亦復
X13n0285_p0375a19║不當情矣。二、正明識陰區宇。
X13n0285_p0375a20║於涅槃天將大明悟，如雞後鳴，膽顧東方，已有精色，
X13n0285_p0375a21║六根虗靜，無復馳逸，內外湛明，入無所入，深達十方
X13n0285_p0375a22║十二種類受命元由，觀由執元，諸類不召，於十方界
X13n0285_p0375a23║已獲其同，精色不沉，發現幽秘，此則名為識陰區宇。
X13n0285_p0375a24║此仍約識陰習強者，於觀行中雖達行空，復現湛
X13n0285_p0375b01║明之境界也。二種生死，皆如長夜。今有為行空，則
X13n0285_p0375b02║於圓淨涅槃天將大明悟；偏真行空，則於方便淨
X13n0285_p0375b03║涅槃天將大明悟；二邊行空，則於性淨涅槃天將
X13n0285_p0375b04║大明悟也。六根者，識陰之所執受，行陰之所開合。
X13n0285_p0375b05║於觀行中，行陰已破，故虗靜而無復馳逸；識陰尚
X13n0285_p0375b06║存，故無入而猶言內外。葢識性即如來藏，但以無
X13n0285_p0375b07║明覆蔽，如頻伽瓶之隔越虗空，妄成內外，故名為
X13n0285_p0375b08║陰。陰當破故，似有所入。識性、藏性本非二性，如內
X13n0285_p0375b09║空、外空本非二空，故元無所入也。行陰既破，識陰
X13n0285_p0375b10║現前，所以深達十二類生受命元由，以此識陰正
X13n0285_p0375b11║所謂去後來先作主翁者故也。無樞穴故，其由可
X13n0285_p0375b12║觀；無遷流故，其元可執；無生機故，諸類不召；了知
X13n0285_p0375b13║萬法唯識故，於十方世間已獲其同。觀行既深，能
X13n0285_p0375b14║見如來藏性，故精性妙色不復沉埋，幽秘理性從
X13n0285_p0375b15║此發現。此正寂滅現前境界，但未忽然超越耳。餘
X13n0285_p0375b16║如圓通中釋。三，懸示識陰盡相。
X13n0285_p0375b17║若於羣召已獲同中，銷磨六門合開成就，見聞通隣
X13n0285_p0375b18║互用清淨，十方世界及與身心如吠瑠璃，內外明徹
X13n0285_p0375b19║名識陰盡，是人則能超越命濁。
X13n0285_p0375b20║羣召，即牒前諸類不召。獲同，即牒前於十方界已
X13n0285_p0375b21║獲其同也。以六根為一根用，名合成就。以一根為
X13n0285_p0375b22║六根用，名開成就。世界身心如吠瑠璃，正所謂忽
X13n0285_p0375b23║然超越世出世間，具如圓通中釋。四，結示本惟
X13n0285_p0375b24║妄想。
X13n0285_p0375c01║觀其所由，罔象虗無，顛倒妄想，以為其本。
X13n0285_p0375c02║幻妄似有，名為罔象。體性空寂，名為虗無。迷背性
X13n0285_p0375c03║真，名為顛倒。更無實法，惟此妄想以為其本。了知
X13n0285_p0375c04║妄想無性，則其本尚無，識陰何有？故曰：識陰虗妄，
X13n0285_p0375c05║本如來藏也。二、別明發相十：初、因所因執（至）十、
X13n0285_p0375c06║定性緣覺。今初。
X13n0285_p0375c07║阿難當知，是善男子窮諸行空，於識還元已滅生滅，
X13n0285_p0375c08║而於寂滅精妙未圓，能令己身根隔合開，亦與十方
X13n0285_p0375c09║諸類通覺，覺知通㳷能入圓元。若於所歸立真常因
X13n0285_p0375c10║生勝解者，是人則墮因所因執，娑毘迦羅所歸冥諦
X13n0285_p0375c11║成其伴侶，迷佛菩提亡失知見，是名第一立所得心
X13n0285_p0375c12║成所歸果，違遠圓通背涅槃城生外道種。
X13n0285_p0375c13║言觀行中已能窮究諸行性空，將於識性伏還元
X13n0285_p0375c14║覺，生滅既滅寂滅現前，但以尚有寂滅境界當情，
X13n0285_p0375c15║故云精妙未圓。此時六根漸得清淨，故云能令己
X13n0285_p0375c16║身根隔合開。能知心佛眾生三無差別，故云亦於
X13n0285_p0375c17║十方諸類通覺也。此圓元境雖復本如來藏，全屬
X13n0285_p0375c18║顛倒妄想，以其離彼色受想行別有圓元，非是頭
X13n0285_p0375c19║頭法法皆圓元故，是故此非真常，不應妄生勝解。
X13n0285_p0375c20║若誤立此以為所歸，而云此是萬法生因，此因是
X13n0285_p0375c21║常萬法無常，則為非因計因，便墮因所因執。蓋娑
X13n0285_p0375c22║毘迦羅亦是於禪觀中以第六識分別第八識體，
X13n0285_p0375c23║不知惟是如來藏性，循業發現妄起法執，前文所
X13n0285_p0375c24║謂拘舍離等昧為冥諦是也。今由過在立字及勝
X13n0285_p0376a01║解字，便令真修却成外道，故名曰墮。二，能非能
X13n0285_p0376a02║執。
X13n0285_p0376a03║阿難，又善男子窮諸行空已滅生滅，而於寂滅精妙
X13n0285_p0376a04║未圓。若於所歸覽為自體，盡虗空界十二類內所有
X13n0285_p0376a05║眾生，皆我身中一類流出生勝解者，是人則墮能非
X13n0285_p0376a06║能執，摩醯首羅現無邊身成其伴侶，迷佛菩提亡失
X13n0285_p0376a07║知見，是名第二立能為心成能事果，違遠圓通背涅
X13n0285_p0376a08║槃城，生大慢天我徧圓種。
X13n0285_p0376a09║前計八識為他而成法執，今計八識為自而成我
X13n0285_p0376a10║執也。非能而妄計為能，故云能非能執。摩醯首羅，
X13n0285_p0376a11║此云大自在，三目八臂。三，常非常執。
X13n0285_p0376a12║又，善男子！窮諸行空已滅生滅，而於寂滅精妙未圓。
X13n0285_p0376a13║若於所歸有所歸依，自疑身心從彼流出，十方虗空
X13n0285_p0376a14║咸其生起，即於都起所宣流地，作真常身無生滅解。
X13n0285_p0376a15║在生滅中早計常住，既惑不生亦迷生滅。安住沉迷
X13n0285_p0376a16║生勝解者，是人則墮常非常執，計自在天成其伴侶，
X13n0285_p0376a17║迷佛菩提亡失知見。是名第三立因依心，成妄計果，
X13n0285_p0376a18║違遠圓通，背涅槃城，生倒圓種。
X13n0285_p0376a19║此與冥諦異者，冥諦計他法，此計他天也。天非常
X13n0285_p0376a20║住妄計為常，故云常非常執。本是心生天地，反謂
X13n0285_p0376a21║天地生人，故名倒圓。四，知無知執。
X13n0285_p0376a22║又善男子窮諸行空，已滅生滅，而於寂滅精妙未圓。
X13n0285_p0376a23║若於所知知徧圓故，因知立解，十方草木皆稱有情，
X13n0285_p0376a24║與人無異。草木為人，人死還成十方草樹。無擇徧知
X13n0285_p0376b01║生勝解者，是人則墮知無知執。婆吒霰尼執一切覺
X13n0285_p0376b02║成其伴侶，迷佛菩提，亡失知見。是名第四計圓知心
X13n0285_p0376b03║成虗謬果，違遠圓通，背涅槃城，生倒知種。
X13n0285_p0376b04║無知而妄執為知，故名知無知。執婆吒、霰尼，二外
X13n0285_p0376b05║道名也。夫所言無情有性者，謂一切法皆第八識
X13n0285_p0376b06║之相分，皆與如來藏性相應，故曰此見及緣元是
X13n0285_p0376b07║菩提妙淨明體。今不達性空道理，却執草木有命，
X13n0285_p0376b08║虗謬甚矣。然不得因此遂謂無情但是法性，不是
X13n0285_p0376b09║佛性也，以法佛無二性故。五，生無生執。
X13n0285_p0376b10║又善男子窮諸行空，已滅生滅，而於寂滅精妙未圓。
X13n0285_p0376b11║若於圓融根互用中已得隨順（見一切法皆能互圓，發生勝果），便於
X13n0285_p0376b12║圓化一切發生（之中，或）求火光明、（或）樂水清淨、（或）愛風
X13n0285_p0376b13║周流、（或）觀塵（能）成就，各各崇事（妄），以此羣塵（為）發（生造）
X13n0285_p0376b14║作（之）本因，立常住解，是人則墮生無生執。諸迦葉波
X13n0285_p0376b15║并婆羅門，勤心役身，事火崇水，求出生死，成其伴侶，
X13n0285_p0376b16║迷佛菩提，亡失知見。是名第五計著崇事。迷心從物，
X13n0285_p0376b17║立妄求因，求妄冀果，違遠圓通，背涅槃城，生顛化種。
X13n0285_p0376b18║四大無生，而妄計為能生之本，故名生無生執。葢
X13n0285_p0376b19║不知如來藏中，性具四大，清淨本然，周徧法界，故
X13n0285_p0376b20║能隨眾生心，應所知量，循業發現，而直計四大為
X13n0285_p0376b21║圓融妙性。此則錯解惟地惟水惟火惟風法門，而
X13n0285_p0376b22║謬同天壤矣。六、歸無歸執。
X13n0285_p0376b23║又善男子，窮諸行空，已滅生滅，而於寂滅，精妙未圓。
X13n0285_p0376b24║若於圓明，計（此）明中（本自）虗（寂，遂欲）非滅羣化，以永滅依
X13n0285_p0376c01║為所歸依，生勝解者，是人則墮歸無歸執無想天中
X13n0285_p0376c02║（及四空人）。諸舜若多，成其伴侶，迷佛菩提，亡失知見。是名
X13n0285_p0376c03║第六圓虗無心，成空亡果，違遠圓通，背涅槃城，生斷
X13n0285_p0376c04║滅種。
X13n0285_p0376c05║非歸而妄計為所歸，故云歸無。歸執無想天中，令
X13n0285_p0376c06║不恒行心心所滅。諸舜若多，令彼有對色法銷滅，
X13n0285_p0376c07║皆計虗無而成斷滅也。七，貪非貪執。
X13n0285_p0376c08║又，善男子！窮諸行空，已滅生滅，而於寂滅，精妙未圓。
X13n0285_p0376c09║若於圓常（之中，即欲）固身常住，（使其）同於精圓，長不傾逝，生
X13n0285_p0376c10║勝解者，是人則墮貪非貪執。諸阿斯陀求長命者，成
X13n0285_p0376c11║其伴侶，迷佛菩提，亡失知見。是名第七執著命元，立
X13n0285_p0376c12║固妄因，趣長勞果，違遠圓通，背涅槃城，生妄延種。
X13n0285_p0376c13║非所應貪而妄貪，故云貪非貪執。阿斯陀，此翻無
X13n0285_p0376c14║比長壽仙名。虗妄色身，全屬塵勞，今欲固之，則長
X13n0285_p0376c15║勞矣。八真無真執。
X13n0285_p0376c16║又善男子，窮諸行空，已滅生滅，而於寂滅，精妙未圓。
X13n0285_p0376c17║（若）觀（此）命（元）互通，（遂乃）却留塵勞，恐共銷盡，便於此際，
X13n0285_p0376c18║坐蓮華宮，廣化七珍，多增寶媛，恣縱其心，生勝解者，
X13n0285_p0376c19║是人則墮真無真執，吒枳迦羅成其伴侶，迷佛菩提，
X13n0285_p0376c20║亡失知見。是名第八發邪思因，立熾塵果，違遠圓通，
X13n0285_p0376c21║背涅槃城，生天魔種。
X13n0285_p0376c22║無真而妄執為真，故云真無真執。媛，美女也。吒枳
X13n0285_p0376c23║迦羅，亦魔王名。九，定性聲聞。
X13n0285_p0376c24║又善男子窮諸行空，已滅生滅，而於寂滅精妙未圓，
X13n0285_p0377a01║於命明中分別精麤，疏決真偽，因果相酬，唯求感應，
X13n0285_p0377a02║背清淨道，所謂見苦、斷集、證滅、修道，居滅已休，更不
X13n0285_p0377a03║前進生勝解者，是人則墮定性聲聞，諸無聞僧增上
X13n0285_p0377a04║慢者成其伴侶，迷佛菩提，亡失知見。是名第九圓精
X13n0285_p0377a05║應心，成趣寂果，違遠圓通，背涅槃城，生纏空種。
X13n0285_p0377a06║命明者，識精元明，九界壽命之本也。妄謂變易細
X13n0285_p0377a07║相常住為精，分段生死形質為麤。無漏勝業為真，
X13n0285_p0377a08║有漏雜業為偽。變易果酬無漏因，分段果酬有漏
X13n0285_p0377a09║因。故惟以出世道感出世滅，背於本自超越世出
X13n0285_p0377a10║世間之清淨道。所謂見三界是實苦，斷見思之實
X13n0285_p0377a11║集，為證偏真寂滅，乃修無漏真道。一得入滅，便謂
X13n0285_p0377a12║了當。不知秪一真諦，尚未全彰。俗諦中諦，何曾知
X13n0285_p0377a13║見。但圓精應之因心，以成趣寂之小果。被空所纏，
X13n0285_p0377a14║不能迴心出假。此真增上慢人，出其無聞熏力故
X13n0285_p0377a15║也。十定性緣覺。
X13n0285_p0377a16║又善男子窮諸行空，已滅生滅，而於寂滅精妙未圓。
X13n0285_p0377a17║若於圓融清淨覺明，發研深妙，即立涅槃，而不前進
X13n0285_p0377a18║生勝解者，是人則墮定性辟支，諸緣獨倫。不迴心者，
X13n0285_p0377a19║成其伴侶，迷佛菩提，亡失知見。是名第十圓覺㳷心，
X13n0285_p0377a20║成湛明果。違遠圓通，背涅槃城，生覺圓明，不化圓種。
X13n0285_p0377a21║圓融清淨，覺明徧一切法，隨舉一塵，罔非全體圓
X13n0285_p0377a22║明覺性。今獨立此深妙之處，以為涅槃，不知法法
X13n0285_p0377a23║皆深皆妙，故雖稱覺悟，未臻化圓。出有佛世，名為
X13n0285_p0377a24║緣覺，出無佛世，名為獨覺，仍是定性偏真而已。
X13n0285_p0377b01║三、斥邪結正二：初、斥邪；二、結正。今初。
X13n0285_p0377b02║阿難！如是十種禪那，中途成狂因依迷惑，於未足中
X13n0285_p0377b03║生滿足證，皆是識陰用心交互故生斯位。眾生頑迷
X13n0285_p0377b04║不自忖量，逢此現前各以所愛，先習迷心而自休息，
X13n0285_p0377b05║將為畢竟所歸寧地，自言滿足無上菩提，大妄語成
X13n0285_p0377b06║外道邪魔，所感業終墮無間獄，聲聞緣覺不成增進。
X13n0285_p0377b07║汝等存心秉如來道，將此法門於我滅後傳示末世，
X13n0285_p0377b08║普令眾生覺了斯義，無令見魔自作沉孽，保綏哀救
X13n0285_p0377b09║消息邪緣，令其身心入佛知見，從始成就不遭岐路。
X13n0285_p0377b10║初卷正示二本，即云諸修行人，不能得成無上菩
X13n0285_p0377b11║提，乃至別成聲聞緣覺，及成外道諸天魔王，及魔
X13n0285_p0377b12║眷屬。正指此陰魔諸境而言之也。外道邪魔所感
X13n0285_p0377b13║偽果，即是諸天魔眷，及十種仙。至於業終墮無間
X13n0285_p0377b14║獄，則必更歷鬼畜，復形人道。乃至或作修羅，則修
X13n0285_p0377b15║行人，適與種種顛倒諸眾生等。惟聲聞緣覺，得免
X13n0285_p0377b16║分段苦輪。然亦不成增進，則變易生死仍在。良由
X13n0285_p0377b17║不知二種根本，迷於常住真心，用諸妄想故耳。若
X13n0285_p0377b18║知二十五門，各具五陰虗妄境界。只此虗妄五陰，
X13n0285_p0377b19║本皆如來藏性。無一可取，無一可捨。迷之則為二
X13n0285_p0377b20║種生死根本，悟之則是菩提涅槃元清淨體。何至
X13n0285_p0377b21║各以所愛，先習迷心，而中途成狂也哉。見魔，亦即
X13n0285_p0377b22║心魔。謂依識陰，起於分別我法二執，故名見魔。須
X13n0285_p0377b23║知聲聞緣覺，亦是分別法執所攝也。二、結正。
X13n0285_p0377b24║如是法門，先過去世恒沙劫中微塵如來，乘此心開
X13n0285_p0377c01║得無上道。識陰若盡，則汝現前諸根互用，從互用中
X13n0285_p0377c02║能入菩薩金剛乾慧，圓明精心於中發化，如淨瑠璃
X13n0285_p0377c03║內含寶月。如是乃超十信、十住、十行、十迴向、四加行
X13n0285_p0377c04║心，菩薩所行金剛十地等覺圓明，入於如來妙莊嚴
X13n0285_p0377c05║海，圓滿菩提歸無所得。
X13n0285_p0377c06║諸根互用，正所謂忽然超越之境界也。觀行盡則
X13n0285_p0377c07║入相似，便得六根清淨。相似盡則入分證，便得六
X13n0285_p0377c08║根互用。分證盡則階究竟，便能入於菩薩金剛乾
X13n0285_p0377c09║慧。究竟盡則第八識轉成大圓鏡智，前五識轉為
X13n0285_p0377c10║成所作智。故圓明精心於中發化，三類分身徧息
X13n0285_p0377c11║苦輪，惟如如理及如如智內外明徹。譬如瑠璃內
X13n0285_p0377c12║含寶月，頓超信住行向地等，而成妙覺無上道也。
X13n0285_p0377c13║言如是乃超者，正明圓頓行人一超直入，不藉劬
X13n0285_p0377c14║勞肯綮修證也。又互用中即能超入金剛乾慧，從
X13n0285_p0377c15║金剛乾慧又即超入妙莊嚴海，則重重單複十二
X13n0285_p0377c16║之義亦成。譬如利刀一截千紙，大鵬一舉九萬，直
X13n0285_p0377c17║是迅速，然非總廢諸位。又超字有二義，一者剎那
X13n0285_p0377c18║頓證為超，二者雖歷塵劫，但以不遭枝岐，中間永
X13n0285_p0377c19║無諸委曲相，亦名為超也。妙莊嚴海即萬行究竟，
X13n0285_p0377c20║圓滿菩提即智德究竟，歸無所得即理體究竟。又
X13n0285_p0377c21║功德莊嚴，智慧莊嚴，自性清淨莊嚴，不縱不橫，無
X13n0285_p0377c22║二莊嚴，故名妙莊嚴海。實智菩提圓滿，方便菩提
X13n0285_p0377c23║圓滿，真性菩提圓滿，不縱不橫，無二圓滿，故名圓
X13n0285_p0377c24║滿菩提。三諦妙理，如頭本不失，神珠在衣，故理無
X13n0285_p0378a01║所得。性具萬行，如空中鳥跡，鏡中羣像，故行無所
X13n0285_p0378a02║得。稱性止觀，如日月本明，鏡水本照，故智無所得。
X13n0285_p0378a03║不縱不橫，無二所歸，故名歸無所得。彼魔外二乘
X13n0285_p0378a04║等，由其皆有所得，所以皆非究竟也。二別明境發
X13n0285_p0378a05║之相竟。三、結勸欽誨遵修。
X13n0285_p0378a06║此是過去先佛世尊奢摩他中毗婆舍那，覺明分析
X13n0285_p0378a07║微細魔事，魔境現前，汝能諳識，心垢洗除，不落邪見，
X13n0285_p0378a08║陰魔銷滅，天魔摧碎，大力鬼神褫魄逃逝，魑魅魍魎
X13n0285_p0378a09║無復出生，直至菩提無諸少乏下劣增進，於大涅槃
X13n0285_p0378a10║心不迷悶。若諸末世愚鈍眾生，未識禪那，不知說法，
X13n0285_p0378a11║樂修三昧，汝恐同邪，一心勸令持我佛頂陀羅尼呪。
X13n0285_p0378a12║若未能誦，寫於禪堂，或帶身上，一切諸魔所不能動。
X13n0285_p0378a13║汝當恭欽十方如來，究竟修進，最後垂範。
X13n0285_p0378a14║文有二節：從初至心不迷悶，結勸遵修顯教；從若
X13n0285_p0378a15║諸末世訖文，結勸遵修密詮也。初文可知。次文愚
X13n0285_p0378a16║鈍眾生，言其無多聞性而已，非謂茫如白羊者也。
X13n0285_p0378a17║乏智慧故，未識中道禪那妙理；缺辯才故，不知說
X13n0285_p0378a18║於修行法要。但已發真正菩提之心，決欲超生脫
X13n0285_p0378a19║死，證入圓通，故樂修三昧也。此必親近明師，秉承
X13n0285_p0378a20║教示，於此二十五門，稱其所宜，隨依一種修行，事
X13n0285_p0378a21║非一概。然雖有師承，仍須呪護。驗知末世師匠，既
X13n0285_p0378a22║不諳於此經，持呪又不合於軌式，其不同邪者幾
X13n0285_p0378a23║希矣。以上初正明禪境竟。二、更斷餘疑二：初、疑
X13n0285_p0378a24║問；二、答釋。初中三：初、領前法；二、騰三問；三、總請
X13n0285_p0378b01║答。今初。
X13n0285_p0378b02║阿難即從座起，聞佛示誨，頂禮欽奉，憶持無失，於大
X13n0285_p0378b03║眾中重復白佛：
X13n0285_p0378b04║二騰三問，即為三：初問陰本妄想，二問併銷次第，
X13n0285_p0378b05║三問詣何為界。今初。
X13n0285_p0378b06║如佛所言，五陰相中五種虗妄為本想心，我等平常
X13n0285_p0378b07║未蒙如來微細開示。
X13n0285_p0378b08║此問：五陰何故惟是五種妄想為本，更無他本耶？
X13n0285_p0378b09║二問併銷次第。
X13n0285_p0378b10║又此五陰，為併銷除？為次第盡？
X13n0285_p0378b11║三、問：詣何為界？
X13n0285_p0378b12║如是五重，詣何為界？
X13n0285_p0378b13║三、總請答。
X13n0285_p0378b14║惟願如來發宣大慈，為此大眾清明心目，以為末世
X13n0285_p0378b15║一切眾生作將來眼。
X13n0285_p0378b16║二、答釋二：初、正答所問；二、結勸傳示。初中三：初、
X13n0285_p0378b17║廣答陰本妄想；二、超答詣何為界；三、追答併銷次
X13n0285_p0378b18║第。初又三：初、總明，二、別示，三、結成。今初。
X13n0285_p0378b19║佛告阿難：精真妙明本覺圓淨，非留死生及諸塵垢
X13n0285_p0378b20║乃至虗空，皆因妄想之所生起。斯元本覺妙明真精，
X13n0285_p0378b21║妄以發生諸器世間，如演若多迷頭認影。妄元無因，
X13n0285_p0378b22║於妄想中立因緣性，迷因緣者稱為自然。彼虗空性
X13n0285_p0378b23║猶實幻生，因緣、自然皆是眾生妄心計度。阿難，知妄
X13n0285_p0378b24║所起說妄因緣，若妄元無說妄因緣元無所有，何況
X13n0285_p0378c01║不知推自然者？是故如來與汝發明五陰本因同是
X13n0285_p0378c02║妄想。
X13n0285_p0378c03║精真妙明，本覺圓淨，亦指現前一念心之實性而
X13n0285_p0378c04║言之也。不雜名精，不妄名真。妙明者，寂而常照也。
X13n0285_p0378c05║從來無不覺，故名為本覺。圓淨者，照而常寂也。死
X13n0285_p0378c06║生徧指分段變易，塵垢徧指九界惑業。知妄所起，
X13n0285_p0378c07║謂知其無起而妄有緣起，所以強說虗妄因緣，此
X13n0285_p0378c08║如以藥療病也。若了知妄體元無，起非實起，會須
X13n0285_p0378c09║說妄因緣亦復元無所有，此如病去藥除也。葢知
X13n0285_p0378c10║妄所起秪是不變隨緣，達妄元無秪是隨緣不變，
X13n0285_p0378c11║斯則因緣二字已屬強名，何況更欲推為自然者
X13n0285_p0378c12║耶？是故發明五陰本因同是妄想。夫既曰妄想為
X13n0285_p0378c13║本，謂之說妄因緣可也。既惟妄想為本，妄豈有本？
X13n0285_p0378c14║謂之元無所有可也。二、別示，即為五：初、明色陰
X13n0285_p0378c15║惟是堅固妄想（至）五、明識陰惟是顛倒妄想。今
X13n0285_p0378c16║初。
X13n0285_p0378c17║汝體先因父母想生，汝心非想，則不能來想中傳命。
X13n0285_p0378c18║如我先言：心想醋味，口中涎生；心想登高，足心酸起。
X13n0285_p0378c19║懸崖不有醋物未來，（設使）汝（之色）體必非虗妄通倫，（則此）口
X13n0285_p0378c20║水如何因談醋出？是故當知，汝現色身，名為堅固第
X13n0285_p0378c21║一妄想。
X13n0285_p0378c22║人謂色有實法，不知惟是堅固妄想而已。妄想謂
X13n0285_p0378c23║之堅固，豈真有堅固哉？試觀口水，惟想所成，一切
X13n0285_p0378c24║色法，亦如是矣。二、明受陰惟是虗明妄想。
X13n0285_p0379a01║即此所說臨高想心，能令汝形真受酸澀，由因受生
X13n0285_p0379a02║能動色體。（則知）汝今現前順益違損二現驅馳，名為虗
X13n0285_p0379a03║明第二妄想。
X13n0285_p0379a04║順之則益，違之則損。人謂實有違順二境，以為所
X13n0285_p0379a05║受，不知惟是虗明妄想而已。妄想謂有所明，豈真
X13n0285_p0379a06║有所明哉。足心酸澀，惟想所成。一切諸受，亦如是
X13n0285_p0379a07║矣。三明想陰，惟是融通妄想。
X13n0285_p0379a08║由汝念慮，使汝色身，身非念倫，汝身何因？隨念所使，
X13n0285_p0379a09║種種取像，心生形取，與念相應。寤即想心，寐為諸夢，
X13n0285_p0379a10║則汝想念，搖動妄情，名為融通第三妄想。
X13n0285_p0379a11║前後四陰既云惟是妄想為本，此之想陰又豈更
X13n0285_p0379a12║有他本？即以妄想所現之境還為妄想所依，是故
X13n0285_p0379a13║色受二陰則明想外無境，今之想陰須明境外無
X13n0285_p0379a14║想，只此所想之境但是隨想所成，除却融通妄想，
X13n0285_p0379a15║豈復更有本哉？葢人謂色心兩法、寤寐二境決定
X13n0285_p0379a16║不相融通，今試觀由汝念慮便能使汝色身，設使
X13n0285_p0379a17║身非念倫，汝身何因隨念所使？且夫心中種種取
X13n0285_p0379a18║像，心既生想，形隨取物，所取之物必與所念相應。
X13n0285_p0379a19║又寤時即為想心，寐時便為諸夢，則若色若心、若
X13n0285_p0379a20║寤若寐何嘗不互融互通？當知現前想念搖動妄
X13n0285_p0379a21║情，更非實有外境令我搖動，不過即是融通妄想
X13n0285_p0379a22║而已。四明行陰，惟是幽隱妄想。
X13n0285_p0379a23║化理不住，運運密移，甲長髮生，氣銷容皺，日夜相代，
X13n0285_p0379a24║曾無覺悟。阿難！此若非汝，云何體遷？如必是真，汝何
X13n0285_p0379b01║無覺？則汝諸行念念不停，名為幽隱第四妄想。
X13n0285_p0379b02║能令體遷，故不離汝想；曾無覺悟，故惟是虗妄也。
X13n0285_p0379b03║除却幽隱妄想，豈復更有諸行？五、明識陰惟是
X13n0285_p0379b04║顛倒妄想。
X13n0285_p0379b05║又汝精明湛不搖處，（設欲）名恒常者，於身（總）不由（於）見
X13n0285_p0379b06║聞覺知。若實精真，（便決）不容習妄。何因汝等曾於昔年
X13n0285_p0379b07║覩一奇物，經歷年歲，憶忘俱無？於後忽然覆覩前異，
X13n0285_p0379b08║記憶宛然，曾不遺失？則此精了湛不搖中，念念受熏，
X13n0285_p0379b09║有何籌算？阿難當知，此湛非真，如急流水，望如恬靜，
X13n0285_p0379b10║流急不見，非是無流。若非（妄）想（根）元，寧受（此虗）妄（熏）習？
X13n0285_p0379b11║非汝六根互用開合，（使彼妄習無寄，則）此之妄想無時得滅。
X13n0285_p0379b12║故汝現在見聞覺知中串習幾，則湛了內罔象虗無，
X13n0285_p0379b13║（名為）第五顛倒微細精想。
X13n0285_p0379b14║識陰雖云通指八識，須以第八為總報主。此第八
X13n0285_p0379b15║識見分，恒托六根門頭，任運緣於現量性境，故云
X13n0285_p0379b16║於身不出見聞覺知也。串與慣同，常也。幾，微也。除
X13n0285_p0379b17║却顛倒微細精想，豈復更有罔象虗無陳習？三，
X13n0285_p0379b18║結成。
X13n0285_p0379b19║阿難！是五受陰，五妄想成。
X13n0285_p0379b20║言五受陰者，以是眾生之所執受故也。是故五陰
X13n0285_p0379b21║通名為受，通名為想。當知亦復通名為識，以受、想、
X13n0285_p0379b22║行三陰不過皆是識之心所，色陰不過即是識之
X13n0285_p0379b23║相分故也。又復通名為行，以色、受、想、識皆是遷流
X13n0285_p0379b24║造作法故。又復通名為色，以初是有對有表色，後
X13n0285_p0379c01║四皆是無對無表色故也。二、超答：詣何為界？
X13n0285_p0379c02║汝今欲知因界淺深，唯色與空是色邊際，唯觸及離
X13n0285_p0379c03║是受邊際，唯記與忘是想邊際，唯滅與生是行邊際，
X13n0285_p0379c04║湛入合湛歸識邊際。
X13n0285_p0379c05║色空皆是色陰邊際，則十界色法，無不竪窮橫徧。
X13n0285_p0379c06║觸離皆是受陰邊際，則十界諸受，亦皆竪窮橫徧。
X13n0285_p0379c07║記忘皆是想陰邊際，滅生皆是行陰邊際，入合皆
X13n0285_p0379c08║是識陰邊際，則十界想行識等，一一皆復豎窮橫
X13n0285_p0379c09║徧。所以觀相元妄，無可指陳，惟是五種妄想為本。
X13n0285_p0379c10║觀性元真，皆如來藏，清淨本然，周徧法界也。三、
X13n0285_p0379c11║追答併銷次第。
X13n0285_p0379c12║此五陰元，重疊生起。生因識有，滅從色除。理則頓悟，
X13n0285_p0379c13║乘悟併銷。事非頓除，因次第盡。我已示汝，劫波巾結。
X13n0285_p0379c14║何所不明，再此詢問。
X13n0285_p0379c15║重疊生起者，意顯一念迷妄，法爾頓具五疊渾濁，
X13n0285_p0379c16║非謂實有先後也。生因識有二句，大須體會。葢一
X13n0285_p0379c17║往就迷情言，須云生因色有，滅從識除。今是原始
X13n0285_p0379c18║要終，故云生因識有，滅從色除耳。請試辯之。迷情
X13n0285_p0379c19║所見，必須先有色空，方成觸離。因有觸離，方有記
X13n0285_p0379c20║忘。因有記忘，方名生滅。因有生滅，方成了別。了別
X13n0285_p0379c21║之性，稱為湛明。豈非生因色有乎。下手功夫，必須
X13n0285_p0379c22║先斷分別。無分別，則無造作。無造作，則無諸想。無
X13n0285_p0379c23║諸想，則不取諸受。無諸受，則不召諸色。豈非滅從
X13n0285_p0379c24║識除乎。今原其所自始者，一念無明心動，即為識
X13n0285_p0380a01║本。此識動相，即為行本。動必取境，即為想本。能取
X13n0285_p0380a02║見分，即為受本。所取相分，即為色本。是一念頓具
X13n0285_p0380a03║五疊渾濁，仍是生因識有也。要其所由終者，動靜
X13n0285_p0380a04║等二相，了然不生，故色性自滅。聞所聞等皆盡，故
X13n0285_p0380a05║受性自滅。覺所覺空，故想性自滅。生滅既滅，故行
X13n0285_p0380a06║性自滅。忽然超越，故識性自滅。是一念圓超五種
X13n0285_p0380a07║妄想，仍是滅從色除也。悟生即無生，故理則頓悟。
X13n0285_p0380a08║乘悟併銷，所謂一銷一切銷。喻如巾之六結，一解
X13n0285_p0380a09║一切解。約橫喻也。無滅而論滅，故事非頓除。因次
X13n0285_p0380a10║第盡，所謂先得人空，次悟法空，然後入無生忍。喻
X13n0285_p0380a11║如巾之一結，要須從中下手，漸令分散。約豎喻也。
X13n0285_p0380a12║然而事理本自不二，迷悟不免天殊。以理從事，則
X13n0285_p0380a13║何理非事。以事從理，則何事非理。倘不深知六即
X13n0285_p0380a14║妙義，通達橫豎法門，何由能識此經宗趣。今不避
X13n0285_p0380a15║繁，再為點示。先約義立成四句，次融會收入一途。
X13n0285_p0380a16║先立四句者，一頓悟頓除，二頓悟漸除，三漸悟頓
X13n0285_p0380a17║除，四漸悟漸除。一頓悟頓除者，即是最利根人，事
X13n0285_p0380a18║理二障俱薄。始則於觀行中，乘此心開，超入金剛
X13n0285_p0380a19║乾慧。次又於金剛乾慧中，圓明精心，頓超信住行
X13n0285_p0380a20║向地等，入妙覺海也。二頓悟漸除者，如阿難等，先
X13n0285_p0380a21║悟藏性，頓獲法身。次復定境修觀，滌除根中積生
X13n0285_p0380a22║虗習者是也。三漸悟頓除者，如滿慈輩，所知障重，
X13n0285_p0380a23║故開悟為難。由其三緣先斷，故但使三因不生，則
X13n0285_p0380a24║狂心頓歇，歇即菩提也。四漸悟漸除者，二障俱重，
X13n0285_p0380b01║須以聞熏漸開圓解。次依圓解而起真修，乃至歷
X13n0285_p0380b02║劫辛勤修證者是也。此之四句，但約圓家建立，非
X13n0285_p0380b03║關藏通別等。設於前三教門，各立四句，義亦可得。
X13n0285_p0380b04║非此所急，故不說之。次會一途全者，事之理，無漸
X13n0285_p0380b05║而非頓。縱令六結解不同時，而解法畢竟無二。未
X13n0285_p0380b06║有知解此結，而不知解彼結者。是故頓漸二悟，同
X13n0285_p0380b07║名為頓。全理之事，無頓而非漸。縱令五陰剎那同
X13n0285_p0380b08║盡，而次第終自炳然。未有色不盡而受先盡，乃至
X13n0285_p0380b09║行不盡而識先盡者。是故頓漸二除，同名為漸也。
X13n0285_p0380b10║所以劫波巾喻，約六根則橫而兼豎，以根根皆有
X13n0285_p0380b11║五陰重疊故。約五陰則豎而復橫，以觀行中亦盡
X13n0285_p0380b12║五陰，乃至究竟位中亦復盡五陰故。法喻巧妙，所
X13n0285_p0380b13║應深思。初正答所問竟。二、結勸傳示。
X13n0285_p0380b14║汝應將此妄想根元，心得開通，傳示末法之中諸修
X13n0285_p0380b15║行者，令識虗妄，深厭自生，知有涅槃，不戀三界。
X13n0285_p0380b16║五陰既惟妄想為本，所以無非虗妄。九界眾生，皆
X13n0285_p0380b17║由不知五陰虗妄，不能深起厭離，所以不知涅槃
X13n0285_p0380b18║真性，而久戀三土之三界也。涅槃三義者，一性淨
X13n0285_p0380b19║涅槃，即法身德；二圓淨涅槃，即般若德；三方便淨
X13n0285_p0380b20║涅槃，即解脫德。若離而言之，橫約三人，豎約三位。
X13n0285_p0380b21║三人者，性淨屬佛，方便淨屬菩薩，圓淨屬二乘。三
X13n0285_p0380b22║位者，圓淨屬七信，方便淨屬十信，性淨屬初住以
X13n0285_p0380b23║上。今合而言之，正因性顯名性淨，緣因性顯名方
X13n0285_p0380b24║便淨，了因性顯名圓淨。三因圓顯，則三德涅槃圓
X13n0285_p0380c01║證，所謂舉一即三，言三即一也。又知涅槃亦具橫
X13n0285_p0380c02║豎二義。一豎義者，知有圓淨涅槃，不戀同居三界；
X13n0285_p0380c03║知有方便淨涅槃，不戀有餘三界；知有性淨涅槃，
X13n0285_p0380c04║不戀實報三界。破界內陰，顯圓淨涅槃；破有餘陰，
X13n0285_p0380c05║顯方便淨涅槃；破實報陰，顯性淨涅槃。三涅槃顯，
X13n0285_p0380c06║即法性五陰顯，所謂去泥純水也。二橫義者，十界
X13n0285_p0380c07║五陰皆即空故，名圓淨涅槃；十異五陰皆即假故，
X13n0285_p0380c08║名方便淨涅槃；十界五陰皆即中故，名性淨涅槃。
X13n0285_p0380c09║證此三涅槃性故，一切變現，不為煩惱也。大章正
X13n0285_p0380c10║宗分竟。
X13n0285_p0380c11║三流通分二：初、如來歎述，二、大眾歡喜。初中二：
X13n0285_p0380c12║初、明滅惡力用；二、明生善力用。今初。
X13n0285_p0380c13║阿難，若復有人徧滿十方所有虗空盈滿七寶，持以
X13n0285_p0380c14║奉上微塵諸佛，承事供養心無虗度。於意云何？是人
X13n0285_p0380c15║以此施佛因緣得福多不？阿難答言：虗空無盡，珍寶
X13n0285_p0380c16║無邊。昔有眾生施佛七錢，捨身猶獲轉輪王位，況復
X13n0285_p0380c17║現前虗空既窮，佛土充滿皆施珍寶，窮劫思議尚不
X13n0285_p0380c18║能及，是福云何更有邊際？佛告阿難：諸佛如來語無
X13n0285_p0380c19║虗妄。若復有人身具四重、十波羅夷，瞬息即經此方、
X13n0285_p0380c20║他方、阿鼻地獄，乃至窮盡十方無間靡不經歷，能以
X13n0285_p0380c21║一念將此法門於末劫中開示未學，是人罪障應念
X13n0285_p0380c22║銷滅，變其所受地獄苦因成安樂國，得福超越前之
X13n0285_p0380c23║施人百倍、千倍、萬倍、千萬億倍，如是乃至算數譬喻
X13n0285_p0380c24║所不能及。
X13n0285_p0381a01║先以財施增上功德，而為能校。次正明法施功德，
X13n0285_p0381a02║能滅重罪，兼得勝福也。此法門者，全性成修之法，
X13n0285_p0381a03║一路涅槃之門。凡夫現在陰入處界大等，本與諸
X13n0285_p0381a04║佛無二無別，皆如來藏妙真如性。一念迷妄，既可
X13n0285_p0381a05║舉此法身般若解脫之全體大用，而為阿鼻惑業
X13n0285_p0381a06║苦三。則一念了悟，豈不能舉此阿鼻惑業苦之全
X13n0285_p0381a07║體大用，而還成法身般若解脫三德耶。葢十界升
X13n0285_p0381a08║沉，元不外於現前一念。一念能造四重十夷，備經
X13n0285_p0381a09║無間。所以一念還能弘通此法，莊嚴淨土也。法門
X13n0285_p0381a10║既圓頓難思，末劫又多疑障重，未學則聞熏乏種。
X13n0285_p0381a11║今秉此一念弘毅深心，了知心佛眾生，三無差別，
X13n0285_p0381a12║聖世像季，不作二想，能為希有殊勝難事。令未學
X13n0285_p0381a13║頓同有學，末劫猶如正法，則地獄苦因，何不當體
X13n0285_p0381a14║變成蓮華淨界乎。正報轉故，依報隨轉。慧性起故，
X13n0285_p0381a15║福性亦超。弘經之士，須向此一念薦取始得。二、
X13n0285_p0381a16║明生善力用。
X13n0285_p0381a17║阿難！若復有人能誦此經、能持此呪，如我廣說窮劫
X13n0285_p0381a18║不盡，依我教言如教行道，直至菩提無復魔業。
X13n0285_p0381a19║滅惡既極至阿鼻，生善則徑歸佛果。顯說密說，功
X13n0285_p0381a20║用實均。窮劫廣宣，如何得盡。我輩生雖末劫，獲遘
X13n0285_p0381a21║上乘。碎首粉身，莫酬至德。所願依教修行戒乘，但
X13n0285_p0381a22║急遵最後之叮嚀，祈報恩於萬一耳。二，大眾歡
X13n0285_p0381a23║喜。
X13n0285_p0381a24║佛說此經已，比丘、比丘尼、優婆塞、優婆夷，一切世間
X13n0285_p0381b01║天、人、阿修羅，及諸他方菩薩、一乘聖仙童子，并初發
X13n0285_p0381b02║心大力鬼神，皆大歡喜，作禮而去。
X13n0285_p0381b03║大論釋三義故歡喜：一、能說人清淨，二、所說法清
X13n0285_p0381b04║淨，三、依法得果清淨。能說人者，即是如來法王，為
X13n0285_p0381b05║度眾生故說，不為名利故說。所說法者，即今了義
X13n0285_p0381b06║極典，乃是圓頓真宗，非復權漸曲說。依法得果者，
X13n0285_p0381b07║始則不歷僧祇，頓獲法身；次則普會大眾，獲法眼
X13n0285_p0381b08║淨，無量眾生，發無等心；後則頓悟增上妙理，斷除
X13n0285_p0381b09║微細煩惱，乃至節節聞經，處處受益也。我輩今者
X13n0285_p0381b10║值此遺文，深心玩索，雖復世遠地偏，而心心相印，
X13n0285_p0381b11║何殊給園初唱？前之二喜，幸皆有之。所愧夙根劣
X13n0285_p0381b12║弱，尅果未期，是故缺於第三喜耳。然一字沾神，永
X13n0285_p0381b13║作金剛種子，亦可懸為未來喜也。
X13n0285_p0381b14║
X13n0285_p0381b15║大佛頂如來密因修證了義諸菩薩萬行首楞嚴經
X13n0285_p0381b16║卷第十文句（畢）
X13n0285_p0381b17║
X13n0285_p0381b18║
X13n0285_p0381b19║
X13n0285_p0381b20║
X13n0285_p0381b21║No. 285-A
X13n0285_p0381b22║ 後序
X13n0285_p0381b23║
X13n0285_p0381b24║至矣哉，大佛頂經之為教也。依妙性而開妙悟，起
X13n0285_p0381c01║妙行而歷妙位，成妙果而歸妙性，永超七趣沉淪，
X13n0285_p0381c02║不墮修心岐徑。戒乘俱急，頓漸兩融，顯密互資，事
X13n0285_p0381c03║理不二，誠教海之司南，宗乘之正眼也。旭年二十
X13n0285_p0381c04║三時，歲在辛酉，創獲聞熏，決志離俗。次年剃染，坐
X13n0285_p0381c05║禪雙徑，每遇靜中諸境，罔不藉此金錍。乙丑丙寅
X13n0285_p0381c06║兩夏，為二三友人所逼，頻演此經二徧，實多會心，
X13n0285_p0381c07║願事闡發，但以志在宗乘，未暇筆述。己巳春，與博
X13n0285_p0381c08║山無異師伯，盤桓百日，深痛末世禪病，方乃一意
X13n0285_p0381c09║研窮教眼，用補其偏。然雖徧閱大藏，而會歸處，不
X13n0285_p0381c10║出梵網佛頂二經。越七年丙子，抱病竄居九華，惟
X13n0285_p0381c11║以念佛佇死期。不意誦帚昉師，蹈氷遠至，首以梵
X13n0285_p0381c12║網合註為請，遂力成之。次年昉師歸閩，續有同志
X13n0285_p0381c13║數人，樂聞此經要旨，一番商究，會心更多。戊寅幻
X13n0285_p0381c14║遊新安，結夏休邑，重拈妙義，如倍精明。今夏弘法
X13n0285_p0381c15║溫陵，昉師及一切知己，堅請疏解，以發前人之所
X13n0285_p0381c16║未發。子謂此經舊解多矣，利根者一指便可見月，
X13n0285_p0381c17║鈍根者多指益復眩眼耳。昉師曰，不然，藥無貴賤，
X13n0285_p0381c18║起病者良，法無精粗，救時為要。痛茲末世，宗教分
X13n0285_p0381c19║河，盡謂別傳實在教外，孰知教內自有真傳，縱令
X13n0285_p0381c20║截去指頭，依舊不曾見月。每聆吾師豎義，快痛直
X13n0285_p0381c21║捷，實與本分宗旨相應，並不蹈襲前人窠臼，始信
X13n0285_p0381c22║不離文字而說解脫，非欺我也。何忍祕此妙悟，不
X13n0285_p0381c23║以全體示人，吾師於法有慳心乎。於時復有修白
X13n0285_p0381c24║慕公，若水輪公，極力勸成，予感其意，兼理夙願，述
X13n0285_p0382a01║為玄義二卷，文句十卷，固不敢矯古人而立異，亦
X13n0285_p0382a02║不敢殉古人而強同，知我罪我，聽諸高明而已。獨
X13n0285_p0382a03║可悲者，講至大士圓通，而昉師示𢇻，解至大士圓
X13n0285_p0382a04║通，而昉師西逝，勸子始事，乃不及觀予竣事也。然
X13n0285_p0382a05║昉師既遊淨土，觀世音菩薩為其勝友，不久將入
X13n0285_p0382a06║耳門，圓照三昧，觀聽十方圓明，又何有於數卷玄
X13n0285_p0382a07║文，而不悉知悉見也哉。予亦可以無憾矣。
X13n0285_p0382a08║是歲秋八月二十有五日閣筆，故序
X13n0285_p0382a09║
X13n0285_p0382a10║
X13n0285_p0382a11║
X13n0285_p0382a12║No. 285-B
X13n0285_p0382a13║ 䟦語
X13n0285_p0382a14║
X13n0285_p0382a15║首楞嚴經，一入中國已來，諸師註解，亡慮數十家
X13n0285_p0382a16║矣。然不聞特有玄義文句名。蓋玄文之名，權輿於
X13n0285_p0382a17║天台歟。而惟有於法華，無於餘經。此時首楞嚴一
X13n0285_p0382a18║經，未入中夏。甞聞大師懸知竺土有此經，向西禮
X13n0285_p0382a19║拜焉。明藕益旭師，一生解釋經論甚多。予初就大
X13n0285_p0382a20║藏，讀此玄文，嘆曰，世豈天台之玄文，又豈圭峯之
X13n0285_p0382a21║疏鈔。而彼皆有修證儀，今之旭師闕之耳。然此經
X13n0285_p0382a22║第七卷，直佛口所詮。有修儀，有觀法，何可贅乎。近
X13n0285_p0382a23║了知軒主默兄，抽玄文於大藏，以圖鏤梓公海內。
X13n0285_p0382a24║予曩與所欲者，偶然合其志，不堪喜躍，記巔末於
X13n0285_p0382b01║後云。法山後學知即撰
X13n0285_p0382b02║
X13n0285_p0382b03║
X13n0285_p0382b04║
X13n0285_p0382b05║
X13n0285_p0382b06║No. 285-C
X13n0285_p0382b07║ 定刻大佛頂經玄義文句䟦
X13n0285_p0382b08║
X13n0285_p0382b09║本邦舊刊佛頂經玄文，校讐弗精，脫誤最多。（余）客
X13n0285_p0382b10║歲講經之次，據藏本一一照對，為之完正。欲廣布
X13n0285_p0382b11║天下，垂諸悠遠，遂命劂生以為定刻。既成，劂生請
X13n0285_p0382b12║（余）䟦語聊書末簡，用識歲月，賢者勿以廁名於後
X13n0285_p0382b13║為誚也。幸
X13n0285_p0382b14║元祿六年夏五月三日，菩薩沙彌光謙敬筆於洛
X13n0285_p0382b15║東有門菴