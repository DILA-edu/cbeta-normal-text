X15n0302_p0321a09║
X15n0302_p0321a10║
X15n0302_p0321a11║
X15n0302_p0321a12║楞嚴經略疏卷之八
X15n0302_p0321a13║福州鼓山湧泉禪寺沙門　元賢　述
X15n0302_p0321a14║阿難！如是眾生（至）第三增進修行漸次。
X15n0302_p0321a15║此明修行漸次，乃從凡入聖之階也。眾生十二顛倒，
X15n0302_p0321a16║各各互具，或起或伏於一真之內，若非蕩垢滌穢之
X15n0302_p0321a17║功，曷能返妄而歸真乎。故將陳聖位，而先說漸次也。
X15n0302_p0321a18║漸次有三，初二即前四重戒，後一即前修耳根圓通。
X15n0302_p0321a19║初二非不修圓通，特以定從戒生，故略定而詳戒，後
X15n0302_p0321a20║一則戒已成就，故專事返聞也。第一修習者，必除其
X15n0302_p0321a21║助因，謂五辛為婬殺盜妄之助也。熟食則能發婬，生
X15n0302_p0321a22║食則能增恚，且善神日遠，惡鬼日親，久之為魔所惑，
X15n0302_p0321a23║婬殺盜妄，何不可為，死必成魔，終墮無間，理勢之必
X15n0302_p0321a24║然者也。故修習者，必首斷之。第二真修者，必刳其正
X15n0302_p0321b01║性，謂刳去婬殺盜妄之業性也。必先事聲聞戒律，嚴
X15n0302_p0321b02║執其身，次稟菩薩戒律，嚴執其心，至於禁戒成就，則
X15n0302_p0321b03║婬心清淨，於世間無相生之緣，殺心清淨，於世間無
X15n0302_p0321b04║相殺之緣，盜心清淨，於世間無相負之緣，世間之緣
X15n0302_p0321b05║既斷，方成出世間之因，以此清淨而修三摩地，必可
X15n0302_p0321b06║發相似五通，如法華之六根清淨是也。第三增進者，
X15n0302_p0321b07║必違其現業，謂違去根塵所起之現業也。因前禁戒
X15n0302_p0321b08║成就，自然於六塵不多流逸。因不流逸，則六用返流，
X15n0302_p0321b09║復歸元性。元性之中，根塵叵得，夫何有偶？故唯是一
X15n0302_p0321b10║真之體，凝然獨全，而六用為之弗行矣。六用弗行，則
X15n0302_p0321b11║覺性圓明，融及世界，十方國土，映徹虗明。即經所謂
X15n0302_p0321b12║山河大地，應念化成無上知覺者是也。身心快然，妙
X15n0302_p0321b13║圓無礙，法界一相，更無差別。即經所謂身心蕩然，得
X15n0302_p0321b14║無罣礙者是也。依正既皆清淨，則諸佛之理，密圓淨
X15n0302_p0321b15║妙，悉從中現。密者，深固幽遠，無人能到者也。圓者，一
X15n0302_p0321b16║切圓備，靡不周遍者也。淨者，明相精純，纖塵不立者
X15n0302_p0321b17║也。妙者，三一無礙，不可思議者也。此四現前，正是相
X15n0302_p0321b18║似理顯，近於證真。故曰是人即獲無生法忍，乃約後
X15n0302_p0321b19║能獲者言之也。無生忍，謂真如實相，本無生滅，契合
X15n0302_p0321b20║實相，安住其中，名之曰忍。此三漸次，乃諸聖之共軌，
X15n0302_p0321b21║作佛之權輿，自下升高，必由之路。葢必由此而後不
X15n0302_p0321b22║遭岐惑，必由此而後進趣有階。不然，將淪墮之弗免，
X15n0302_p0321b23║又安望證聖哉？○初漸次正屬名字位中，其經文止
X15n0302_p0321b24║斷五辛，恐有漏脫。佛意實不止此，當以義推。如世間
X15n0302_p0321c01║婬聲美色，妖言邪黨，凡可以導欲增情，引邪助惡，使
X15n0302_p0321c02║人心志惑亂，卒流不肖之歸者，皆五辛之屬也。豈獨
X15n0302_p0321c03║斷一五辛哉？第二漸次禁戒成就，正當觀行位而言。
X15n0302_p0321c04║六根清淨者，約後能發者言之，則相似位也。三漸次
X15n0302_p0321c05║六用弗行等，正當相似位而言。即獲無生忍者，約後
X15n0302_p0321c06║當獲者言之，則分真位也。講者不察，多謂二漸次中
X15n0302_p0321c07║六根清淨，三漸次中得無生忍，遂至諍論紛然，可勝
X15n0302_p0321c08║嘆哉！
X15n0302_p0321c09║阿難是善男子（至）名願心住。
X15n0302_p0321c10║此將陳聖位，而先立乾慧地者，圓教相似位也。以觀
X15n0302_p0321c11║行既成，得入相似，始稱內凡。故於聖位之前，立此一
X15n0302_p0321c12║位，即前第三漸次。但前漸次，乃方用功，此則功用之
X15n0302_p0321c13║成也。眾生愛欲潤生，根境造業，生死相續，惟此之由。
X15n0302_p0321c14║今戒根清淨，心不流逸，則煩惑銷。塵既不緣，根無所
X15n0302_p0321c15║偶，則業性謝。惑銷業謝，無潤生理，界內之生死斷矣。
X15n0302_p0321c16║人我二執，轉為虗明雙空，智純照用，圓滿遍界，靡不
X15n0302_p0321c17║輝映矣。但尚在相似，未得證真，徒有其慧，故曰乾慧。
X15n0302_p0321c18║由乾慧而進之，則為十信。信者，冥孚實相，安住不動
X15n0302_p0321c19║之義。前乾慧心，欲習初乾，未得如來法流之水。今即
X15n0302_p0321c20║以此心，冥趣中道，中而又中，任運流入，則真圓妙理，
X15n0302_p0321c21║於茲始顯。又重加增進，使圓者愈圓，妙者愈妙，是為
X15n0302_p0321c22║親契常住不動之體。而無始妄想，滅盡無餘，中道純
X15n0302_p0321c23║真，更無雜糅，故名信心住。言住者，即不退之義。下皆
X15n0302_p0321c24║倣此。前真信明了，圓妙體現，自能遍融一切，陰處界
X15n0302_p0322a01║三，不能為礙。既無所礙，則過未一如，無遠無近，一切
X15n0302_p0322a02║習氣，俱於一念中，炳然朗現，悉皆憶念，明記無失，名
X15n0302_p0322a03║念心住。圓妙純真，言真信無妄也。真精發化，言圓通
X15n0302_p0322a04║無礙也。至此雖習氣頓現，而悉能通融，唯一精明。復
X15n0302_p0322a05║以此精明之心，益趨真淨，而使其纖塵不立，故名精
X15n0302_p0322a06║進心。精進不已，妄習既淨，真精之心了然顯現，純是
X15n0302_p0322a07║真智圓明矣，故名慧心住。真智圓明，而復定以持之，
X15n0302_p0322a08║使不動不亂，則周遍湛寂，定之用也。寂妙常凝，定之
X15n0302_p0322a09║體也，故名定心住。寂定與慧光互相發明，心不動而
X15n0302_p0322a10║理益現，鑑既徹而定益深，交發無盡，有進無退，故名
X15n0302_p0322a11║不退心。不退之心，不假勤勞，而安然進趣，保護不失，
X15n0302_p0322a12║自然漸近如來果海，而十方如來法身氣分與之交
X15n0302_p0322a13║接，故名護法心。覺體保護無失，而如來氣分與之交
X15n0302_p0322a14║接，是即佛果之慈光下映因心也。今即回此心而仰
X15n0302_p0322a15║趨佛果，安住其中，則心佛相照，因果互徹，如兩鏡相
X15n0302_p0322a16║對，妙影重重，互相涉入，故名回向心。心光密迴而向
X15n0302_p0322a17║佛，能得佛常凝之體，斷二邊染，斷性亦無，是為無上
X15n0302_p0322a18║妙淨之境。安住此中，寂然無為，自無漏失，其為戒微
X15n0302_p0322a19║矣，故名戒心住。戒根圓淨，微累不拘，發用自在，無適
X15n0302_p0322a20║不可，故能遊十方界，隨欲利益，靡不如願，故名願心
X15n0302_p0322a21║住。修行之初，必欲習乾枯，執心虗明，然後能入法流，
X15n0302_p0322a22║開圓妙性。真性明圓，細習乃現，遂發行治之，使純智
X15n0302_p0322a23║無習。又持之以定，使寂湛發光，深入於道，護持不失，
X15n0302_p0322a24║斯能回佛慈光，獲佛淨戒，而纖塵不染，所去隨願。此
X15n0302_p0322b01║十信之序也。○乾慧地，古來解者，多判屬天台五品，
X15n0302_p0322b02║位乃在觀行中。唯孤山謂合十信為乾慧地，其說甚
X15n0302_p0322b03║當。若非十信，豈有殘質不續，及執心虗明等義乎？乾
X15n0302_p0322b04║慧既是十信，經中復開十信者何？孤山謂是初住分
X15n0302_p0322b05║開，故十心俱結住名，其說甚當。若非初住，豈有圓妙
X15n0302_p0322b06║開敷，中道純真，一切圓通，接佛氣分等義乎？吳興強
X15n0302_p0322b07║作常途釋之，抑為相似，殊覺牽強。大抵佛為法王，於
X15n0302_p0322b08║法自在，或開或合，各有攸當，未可執一而論也。
X15n0302_p0322b09║阿難！是善男子以真方便（至）名灌頂住。
X15n0302_p0322b10║十住位者，生住佛家堅固不退之義。前十信既是初
X15n0302_p0322b11║住分開，而今復立初住者，以有開合之殊也。由前依
X15n0302_p0322b12║真如為方便，發起十心，是為十信。至此心精益著，十
X15n0302_p0322b13║用涉入，圓成一心，故名發心住。是十信方入此位，今
X15n0302_p0322b14║則正住此位也。前心精發輝，心淨理顯，猶如瑠璃內
X15n0302_p0322b15║現精金。今即以前妙心用觀治之，使其得成真基，可
X15n0302_p0322b16║為憑依之地，故名治地住。心地增瑩，妙行所涉，妙智
X15n0302_p0322b17║所知，俱得明了，則圓融自在，而遊履十方，得無留礙，
X15n0302_p0322b18║此真修行也，故名修行住。由修行而進之，自然密通
X15n0302_p0322b19║果德，是行同佛行，受佛氣分，托聖胎而成佛種，如中
X15n0302_p0322b20║陰自求父母，業因冥感，任運入胎矣，故名生貴住。既
X15n0302_p0322b21║入聖胎，親為覺胤，而自利利他，方便善巧，克肖於佛，
X15n0302_p0322b22║如胎已成，人相不缺，故名方便具足住。前相用同佛，
X15n0302_p0322b23║喻如容貌，此心相亦同，則理智亦齊佛德矣，故名正
X15n0302_p0322b24║心住。外貌內心，合成覺體，任運增長，有進無退，故名
X15n0302_p0322c01║不退住。增長不已，則十身靈相，無不具足。言十身者：
X15n0302_p0322c02║一、聲聞身，二、緣覺身，三、菩薩身，四、如來身，五、法身，六、
X15n0302_p0322c03║智身，七、空身，八、業報身，九、眾生身，十、國土身。此之十
X15n0302_p0322c04║身，本自具足，由障盡而顯，即一身現無量身也，但比
X15n0302_p0322c05║佛猶微，故名童真住。前十身雖成而未著，猶如在胎，
X15n0302_p0322c06║今則赫奕熾盛，故如出胎，而為法王之子，故名法王
X15n0302_p0322c07║子住。前雖出胎，猶未長成，今則德用廣大，堪受佛職，
X15n0302_p0322c08║如王太子，為其灌頂，委之國政也，故名灌頂住。夫入
X15n0302_p0322c09║住者，先依真如而發心，次依妙心而治地，始為有所
X15n0302_p0322c10║憑依，乃可修進，進之不已，方入聖胎。由是外貌如佛，
X15n0302_p0322c11║內心亦同，增長覺體，至於圓具十身，然後出而為佛
X15n0302_p0322c12║之子，領佛之職，此十住之序也。○準華嚴經，初住菩
X15n0302_p0322c13║薩，即能成佛。今經十住，方受灌頂者何？以圓融不礙
X15n0302_p0322c14║行布，故十住方可受職。以行布不礙圓融，故初住即
X15n0302_p0322c15║能成佛。大抵圓頓之教，論圓融，則一位具諸位，悉有
X15n0302_p0322c16║應用。論行布，則智力不無優劣。如華嚴初住，能於百
X15n0302_p0322c17║佛世界，現十界身，而位位增勝。直至十地皆然。又如
X15n0302_p0322c18║華嚴十地，方論受職。今經十住，亦名灌頂。亦即圓融
X15n0302_p0322c19║行布，兩不相礙之意也。
X15n0302_p0322c20║阿難！是善男子成佛子已（至）名真實行。
X15n0302_p0322c21║此十行，廣行如來不思議之妙行也。喻如王子灌頂
X15n0302_p0322c22║之後，攝行王事也。前十住方成佛子，今則能具足佛
X15n0302_p0322c23║之妙德，圓應十方，隨類設化，各適其宜，機之興應，俱
X15n0302_p0322c24║歡喜故，故名歡喜行。前隨順眾生，即是善能利益眾
X15n0302_p0323a01║生，生善滅惡，破迷顯理，其饒益大矣，故名饒益行。凡
X15n0302_p0323a02║有毀辱橫逆之加，自覺其虗妄，亦教他人覺其虗妄，
X15n0302_p0323a03║能順受之，無有違拒，故名無嗔恨行。隨機隨感，現諸
X15n0302_p0323a04║類身，出生不絕，化復作化，是窮三際而不異，周十方
X15n0302_p0323a05║而無礙，其化無盡矣，故名無盡行。前現無量身，說無
X15n0302_p0323a06║量法門，皆合而同之，不失一性一相之旨，得無差悞，
X15n0302_p0323a07║故名離癡亂行。或於同法中，能隨諸機宜，分別而說，
X15n0302_p0323a08║是同中現異也；或於異法中，能遍融異相，顯出一相，
X15n0302_p0323a09║是異中現同也。故曰善現行。由善現行而擴充之，乃
X15n0302_p0323a10║至十方界所有微塵，一一塵中，現十方界。塵能含界，
X15n0302_p0323a11║而塵不大，名現塵。界現於塵，而界不小，名現界。二者
X15n0302_p0323a12║並現，不相留礙，故名無著行。前之種種變現，皆是般
X15n0302_p0323a13║若智光無作妙力之所成就。金剛稱般若為第一波
X15n0302_p0323a14║羅蜜，最為尊重，故名尊重行。所現圓融妙行，悉合如
X15n0302_p0323a15║來利生軌則，故名善法行。前九妙用，一一皆清淨無
X15n0302_p0323a16║漏，一真無為。以是性之本然，故用不離體。全用是體，
X15n0302_p0323a17║最為真實，故名真實行。此十行，是證真菩薩自利利
X15n0302_p0323a18║他無礙自在圓融妙行。即一具十，十不離一。然皆相
X15n0302_p0323a19║躡別設者，欲使行人依位進修，破微細無明，顯圓融
X15n0302_p0323a20║果德，有此十番智斷功用耳。
X15n0302_p0323a21║阿難！是善男子滿足神通（至）法界無量回向。
X15n0302_p0323a22║十回向者，華嚴謂之發願，是十行已足，而更加發願
X15n0302_p0323a23║回向以策進之，使極其圓融，故更有十番智斷功用
X15n0302_p0323a24║也。前住位神通已滿，佛事已成，而且純潔精真，全歸
X15n0302_p0323b01║本性，更無妄習之患，所謂一真無為之境也。但至此
X15n0302_p0323b02║而安於無為，則度生之功不盛，何以進趣涅槃哉？故
X15n0302_p0323b03║當更發願廣度眾生，但不可有能度所度之相，是回
X15n0302_p0323b04║無為之因心，入涅槃之果路也，故名救護眾生離眾
X15n0302_p0323b05║生相迴向。前離眾生相，是壞其可壞，但此能離之智，
X15n0302_p0323b06║亦是可壞，今亦遠離之，則合於涅槃之道，更無可壞
X15n0302_p0323b07║者也，故名不壞迴向。不壞之體，本覺湛然，其圓滿周
X15n0302_p0323b08║遍，與三世諸佛無二，故名等一切佛迴向。齊佛之覺，
X15n0302_p0323b09║真精發明，其所照之境，亦與三世諸佛無二圓滿，故
X15n0302_p0323b10║名至一切處迴向。佛地，世界也；佛覺，如來也。依之與
X15n0302_p0323b11║正，交相涉入，同時互現，兩不相礙，則功德廣大無盡
X15n0302_p0323b12║矣，故名無盡功德藏迴向。前地如佛地遍法界矣，今
X15n0302_p0323b13║名於其處起清淨妙行之因，復依此而益發揮之，以
X15n0302_p0323b14║取涅槃之道，是行彌法界，靡不平等，能生佛果之善
X15n0302_p0323b15║根也，故名隨順平等善根迴向。真根既成，其行等者，
X15n0302_p0323b16║所見亦等，見一切眾生皆我本性，以性本圓遍，生佛
X15n0302_p0323b17║同體，故名隨順等觀一切眾生迴向。真如本性，即一
X15n0302_p0323b18║切法而離一切法者也，但猶存即離之見，終非真真
X15n0302_p0323b19║如相，故必二俱不著，始契其真，故名真如相迴向。真
X15n0302_p0323b20║而能如，隨緣自在，則十方法界妙行繁興，無有障礙，
X15n0302_p0323b21║故名無縛解脫迴向。前九性德之體用，可謂極其廣
X15n0302_p0323b22║大，但不出四法界，是猶未離乎量，至此迴向功終，性
X15n0302_p0323b23║德圓成，法界量滅，全是一真法界，故名法界無量迴
X15n0302_p0323b24║向。此十種迴向，約之不出三處，謂真如、佛、道、眾生也。
X15n0302_p0323c01║經文雖若舉一，意實遍含，以三者勢必相兼，未嘗獨
X15n0302_p0323c02║立。又華嚴明此皆遍及三處，觀者當以意得之。
X15n0302_p0323c03║阿難！是善男子盡是清淨（至）世第一地。
X15n0302_p0323c04║前住、行、向，名三賢位；後登十地，名十聖位。今當此兩
X15n0302_p0323c05║楹之間，聖位難登，故復立四種妙圓加行。前覺齊佛
X15n0302_p0323c06║覺，僅能齊之，未能正證。今極賢位，將趨聖果，即須用
X15n0302_p0323c07║佛覺為己因心，復加功行以求正證。但佛覺將顯而
X15n0302_p0323c08║未顯，如鑽火者，火將發而未發，先有煖相，故名煖地。
X15n0302_p0323c09║前以佛覺為己心，此則以己心成佛行。因心果覺，似
X15n0302_p0323c10║融未融，故若有所依，又若無所依。如登高山者，身入
X15n0302_p0323c11║虗空，若無所依也；足下微礙，若有所依也，故名頂地。
X15n0302_p0323c12║因心果覺，合為一體，二邊不立，善得中道者也。但將
X15n0302_p0323c13║證不久，而未能全證，如忍事人，非懷恨不忘，而亦未
X15n0302_p0323c14║能全忘，故名忍地。前因果未圓，是迷中道；因果二同，
X15n0302_p0323c15║是覺中道。有迷有覺，總屬數量，即是世法。今數量銷
X15n0302_p0323c16║滅，迷之與覺，二俱不名，則不墮世間。但望初地，猶為
X15n0302_p0323c17║似證，故名世第一地。○問：前第十迴向，性德圓成，法
X15n0302_p0323c18║界量滅，何數量之不銷，安待更加四行乎？答：考四加
X15n0302_p0323c19║行，非別有無明可斷，即知秪是第十回向中開出。於
X15n0302_p0323c20║第十中，發願希求，而復加此四行，方得破此一品無
X15n0302_p0323c21║明也。故法界量滅，與此數量銷滅，正相符矣。
X15n0302_p0323c22║是善男子於大菩提（至）名為邪觀。
X15n0302_p0323c23║十地者，蘊積前法，至於成實，而能發生一切佛法者
X15n0302_p0323c24║也。自乾慧以來，雖用中道而修，然十住位中，自利之
X15n0302_p0324a01║智偏勝；十行位中，利他之悲始弘。至於十向，則悲智
X15n0302_p0324a02║回互，因果交徹，況又加之四行，可謂圓融之極。至今
X15n0302_p0324a03║登地，何以猶有十一番斷證，而後方盡妙覺哉？良以
X15n0302_p0324a04║十信雖有修，實秪滿其信心；三賢雖有修，實秪極其
X15n0302_p0324a05║解心，皆未為真修。唯今登地乃真，全性為修，全修是
X15n0302_p0324a06║性，真修實證，與三賢實天淵矣。故十地之文，多與前
X15n0302_p0324a07║相恍忽，而實不可不辨也。前加行中，似於無上菩提，
X15n0302_p0324a08║亦有通達，但局而未盡，非為善也。至此則能盡其境
X15n0302_p0324a09║界，無不通達，是昔所希望，於今始獲其歡喜可知也，
X15n0302_p0324a10║故名歡喜地。前覺通如來，則九界異情，同入佛境，然
X15n0302_p0324a11║是始證，能忘其異，未忘其同，有此佛境當情，即為清
X15n0302_p0324a12║淨本然中之微垢矣。今將此同性亦滅，方為離垢清
X15n0302_p0324a13║淨，故名離垢地。前雖離垢，未能離離，今將能離之離，
X15n0302_p0324a14║亦復遠離，是為清淨之極，本有照用顯發，而不容密
X15n0302_p0324a15║遏矣，故名發光地。由發光而增勝之，明極稱性，照用
X15n0302_p0324a16║圓滿，自能爍絕一切障惑，故名𦦨慧地。前異同之性
X15n0302_p0324a17║已滅，復由淨而明，由明而滿，則前之異同性，并無異
X15n0302_p0324a18║同性，杳不可及，理極圓融，無可與等，況能勝乎？故名
X15n0302_p0324a19║難勝地。前雖屬真修，尚滯有為，至此極盡有為，而無
X15n0302_p0324a20║為之真如，方得顯現，故名現前地。前真如雖現，尚未
X15n0302_p0324a21║全彰，況能行之盡乎？至此則能盡其實際，莫不徹至，
X15n0302_p0324a22║是無際之際，其行遠矣，故名遠行。地前雖盡際，尚未
X15n0302_p0324a23║即為己心，今即此真如，便是我心，則根塵器界，總一
X15n0302_p0324a24║圓常，不變不異，故名不動。地前雖證其全體，未能發
X15n0302_p0324b01║用，至此稱體起用，一一互攝互入，即徧即包，十玄業
X15n0302_p0324b02║用，渺不可測，即法界無礙智也，故名善慧地。自初頓
X15n0302_p0324b03║悟真如性，由是歷位修習，至七地而有為之功終。八
X15n0302_p0324b04║九二地，以無功之功，任運而進，真如之全體大用，無
X15n0302_p0324b05║不圓滿，是為修習最後邊際，故亦名此地為修習位。
X15n0302_p0324b06║過此而十地，即前九地之果，大悲之慈陰，大智之妙
X15n0302_p0324b07║雲，圓遍法界，而本寂無作，稱合如來涅槃果海，故名
X15n0302_p0324b08║法雲地。超十地而上之，則為等覺。以此菩薩，混俗利
X15n0302_p0324b09║生，與如來等，但有順逆之分。如來自涅槃海，逆流而
X15n0302_p0324b10║出，妙同萬物。此菩薩望涅槃海，順趨而入，進企妙覺。
X15n0302_p0324b11║一出一入，二人正交於覺之邊際，故名等覺。獲等覺
X15n0302_p0324b12║已，得名金剛心。初得此心，未與究竟法流水接，故亦
X15n0302_p0324b13║名乾慧地。復從乾慧，而歷信、住、行、向、煖、頂、忍、世第一
X15n0302_p0324b14║地等覺，方盡妙覺之道，而無有上矣。此乃全用金剛
X15n0302_p0324b15║慧，觀察一切法，如幻人陽𦦨等，是為大定中之妙觀。
X15n0302_p0324b16║清淨修證，漸次深入，以成此妙覺也。合而觀之，必由
X15n0302_p0324b17║三增進善，成五十五位真菩提路，而後菩提可得。依
X15n0302_p0324b18║此而觀，方為正觀。不然，則為邪觀。是知圓修之外，一
X15n0302_p0324b19║切權漸之法，悉名為邪。學者可不知所擇哉！○問：九
X15n0302_p0324b20║地已前，方名修習。十地以去，何以復有斷證？曰：此後
X15n0302_p0324b21║三位，乃是無功之功。望前有為之功，則為無功矣。若
X15n0302_p0324b22║極論之，必至妙覺，方名無學也。問：金剛心中，重歷諸
X15n0302_p0324b23║位，恐無此理。曰：舊惟環師，獨主此說，恐必有據。且據
X15n0302_p0324b24║經文作重歷之說為順。又考第十卷經云：從互用中，
X15n0302_p0324c01║能入菩薩金剛乾慧。而後復曰：如是乃超十信云云。
X15n0302_p0324c02║則亦是已入金剛乾慧，而更超十信等位也。
X15n0302_p0324c03║爾時文殊師利（至）汝當奉持。
X15n0302_p0324c04║自初示密因，次開修證，而卒乎極果，一經之正軌畢
X15n0302_p0324c05║矣。故文殊於此，請結經名及奉持之法也。佛所立五
X15n0302_p0324c06║名：第一名大佛頂者，表此心之體，周遍無量，而且超
X15n0302_p0324c07║情離見，是為最尊而無上者也。悉怛哆般怛囉者，譯
X15n0302_p0324c08║云白傘葢，表此心之用，白淨無染，而含覆一切者也。
X15n0302_p0324c09║無上寶印者，法王實相，楷定羣聖，唯佛與佛，乃能契
X15n0302_p0324c10║同者也。十方如來清淨海眼者，實相妙慧，清淨無漏，
X15n0302_p0324c11║而照了無涯也。第二名為救護之親因者，以阿難性
X15n0302_p0324c12║比丘尼，親因此法而得度脫惑障，親因此法而得妙
X15n0302_p0324c13║證圓常，其救護之益大矣。第三名謂如來極果，必依
X15n0302_p0324c14║此妙性以為本修因，方克成果，而此因一切權小之
X15n0302_p0324c15║所不知，故曰密因。依此因而修，修而無修，依此因而
X15n0302_p0324c16║證，證而無證，是為如來究竟之說也，故曰了義。第四
X15n0302_p0324c17║名曠兼無際曰大，正法自持曰方，稱體而周曰廣，染
X15n0302_p0324c18║淨不滯，因果交徹，是為法中最勝，故名妙蓮華王。一
X15n0302_p0324c19║切諸佛，從此而生，故名佛母。一切功德，總持不失，故
X15n0302_p0324c20║名陀羅尼呪。總之不出一心之體相用也。第五名秘
X15n0302_p0324c21║密章句者，以此經出灌頂部，能持誦者，如來智水，來
X15n0302_p0324c22║灌其頂，此即同十住灌頂之義也。本一妙心，圓敷萬
X15n0302_p0324c23║行，此所修之因也。定慧雙融，統一切事，究竟堅固，此
X15n0302_p0324c24║所證之果也。五名並列，經中宗趣體用，無不備悉，但
X15n0302_p0325a01║當如是信受奉持而已。○正說經一會，至此已竟，便
X15n0302_p0325a02║當接入流通而終。今後猶有正宗者，以多是發前未
X15n0302_p0325a03║盡之意。如諸趣諸魔，前但略舉，今為詳之。所以戒錯
X15n0302_p0325a04║失，防邪悞，亦初心不可不知者也。但非一會所說，乃
X15n0302_p0325a05║後續收入者耳。
X15n0302_p0325a06║說是語已，即時阿難（至）兼有元地。
X15n0302_p0325a07║阿難原證初果，止斷見惑。今因聞經獲益，遂得心慮
X15n0302_p0325a08║空寂，斷除欲界六品思惑，進證二果，故對佛述謝前
X15n0302_p0325a09║益。而今更請七趣之因果者，何以諸趣前說未詳，恐
X15n0302_p0325a10║修行者不察，或悞犯其因，或耽戀其果，又安能超有
X15n0302_p0325a11║漏而登聖域哉？故今牒佛徧圓之義，以發問端。謂此
X15n0302_p0325a12║心妙明真淨，圓徧法界，則法界之中，若依若正，總一
X15n0302_p0325a13║真如，無非如來成佛真體。體既真實，則宜永無諸趣。
X15n0302_p0325a14║今諸趣現有者，為是本來自有耶？抑因妄習生起耶？
X15n0302_p0325a15║且今現見寶蓮香比丘尼、瑠璃大王、善星比丘，皆陷
X15n0302_p0325a16║無間也獄。此等地獄，為是元有定處，眾所同入耶？抑
X15n0302_p0325a17║各自造業，各自受報耶？佛答：一切眾生，實本真淨，非
X15n0302_p0325a18║本來有，特因妄習生起。然有升沈不一者，則由妄習
X15n0302_p0325a19║有內分、外分之別也。何謂內分？即是眾生分因之情。
X15n0302_p0325a20║凡緣身起愛，肆行惡法，以恣己欲者，皆內分也。由愛
X15n0302_p0325a21║染而長妄情，由妄情而生愛水。今觀憶珍羞者，口中
X15n0302_p0325a22║水出；憐恨人者，眼中流淚；愛財寶者，舉體生潤；著行
X15n0302_p0325a23║婬者，精液自流。諸愛雖異，而流結之愛水是同。其性
X15n0302_p0325a24║不升，必至淪墜矣。何謂外分？即是眾生分外之想。凡
X15n0302_p0325b01║欣彼善境，力行善法，以希超越者，皆分外也。由渴仰
X15n0302_p0325b02║而發虗想，由虗想而生勝氣。今觀持禁戒者，舉身輕
X15n0302_p0325b03║清；持呪印者，顧盻雄毅；欲生天者，夢想飛舉；存佛國
X15n0302_p0325b04║者，聖境冥現；事善知識者，身命可輕。諸想雖異，而輕
X15n0302_p0325b05║舉之勝氣是同，其勢不沈，自然超越矣。此之情想，積
X15n0302_p0325b06║於一生，至於生死相交之際，一生善惡，一時頓現，孰
X15n0302_p0325b07║輕孰重，毫髮不爽，而七趣之升沈，由此判矣。若純是
X15n0302_p0325b08║善想，不雜邪情，則輕清之極，勢必高飛生於天上。若
X15n0302_p0325b09║更兼修福慧，及願見諸佛者，必得心開見佛，隨願往
X15n0302_p0325b10║生。若善想雖多，少帶邪情，則雖能輕舉，不能及遠，故
X15n0302_p0325b11║為飛仙、大力鬼王、飛行夜叉、地行羅剎等，亦能暫遊
X15n0302_p0325b12║四天，所去無礙，但非其所居耳。若兼有善願，護持正
X15n0302_p0325b13║法者，必得以八部身近佛，常為護法之眾也。若想情
X15n0302_p0325b14║均等，則不升不墜，報生人間。但想強而明者聰，情強
X15n0302_p0325b15║而幽者鈍，此則同分中之別也。若想不勝情，勢必墜
X15n0302_p0325b16║下，故流入橫生。其中情稍重者為毛羣，情稍輕者為
X15n0302_p0325b17║羽族。若七情三想，則沈下水火二輪之交，受氣猛火，
X15n0302_p0325b18║為餓鬼身，歷劫焦然，不聞飲食者也。九情一想，則沈
X15n0302_p0325b19║下火風二輪之交，是為八大熱獄。情稍輕者，入前七
X15n0302_p0325b20║獄，其苦有間；情稍重者，入第八獄，其苦無間也。純情
X15n0302_p0325b21║無想，則墮入最下大阿鼻獄，劫終獄壞始出。若有謗
X15n0302_p0325b22║大乘等罪，則此獄既壞，更移十方阿鼻，難有出期矣。
X15n0302_p0325b23║以上諸類，循情造業，各自招報，然亦兼有元定之處，
X15n0302_p0325b24║乃與眾同分者也。
X15n0302_p0325c01║阿難此等皆是（至）履於巨海。
X15n0302_p0325c02║此明地獄之因果也。地獄非是本有，皆由眾生自業
X15n0302_p0325c03║所招，造十習因，遂受六交報。何謂十習因？一者，婬習
X15n0302_p0325c04║興境交而相接，起於相磨。磨研不休，邪欲熾然，自爍
X15n0302_p0325c05║其精。及其死也，必感現大猛火之境。此如人兩手相
X15n0302_p0325c06║摩，自生煖相。由是能所二習交相然熾，遂有鐵床銅
X15n0302_p0325c07║柱等報。故如來名婬為欲火，而菩薩避婬如火坑也。
X15n0302_p0325c08║二者，貪習與境交而計著，起於相吸。吸攬不止，斂而
X15n0302_p0325c09║弗舒，習成閉塞之象。及其死也，必感現積寒堅氷之
X15n0302_p0325c10║境。此如人口吸縮風，自成冷相。由是能所二習交相
X15n0302_p0325c11║陵逼，遂有吒吒羅羅寒氷等報。故如來名貪為貪水，
X15n0302_p0325c12║而菩薩避貪如瘴海也。三者，慢習與境交而相陵，起
X15n0302_p0325c13║於自恃。驕恣不息，馳騁流逸，習成𭰔涌之勢。及其死
X15n0302_p0325c14║也，必感現騰波奔浪之境。此如人舌自絞嗽，因而生
X15n0302_p0325c15║水。由是能所二習交相鼓動，遂有血河灌銅等報。故
X15n0302_p0325c16║如來名慢為癡水，而菩薩避慢如巨溺也。四者，嗔習
X15n0302_p0325c17║交而相衝，起於相忤。忤結不息，心熱發火，氣剛成舍。
X15n0302_p0325c18║及其死也，必感現刀山劍橛等境。此如人䘖冤思報，
X15n0302_p0325c19║殺氣飛動。由是能所二習交相擊搏，遂有宮割斬斫
X15n0302_p0325c20║等報。故如來名瞋為利刀劍，而菩薩避瞋如誅戮也。
X15n0302_p0325c21║五者，詐習與境交而相誘，起於調弄。奸智日深，惡漸
X15n0302_p0325c22║滋蔓，引他陷其術中。及其死也，必感現繩木絞校之
X15n0302_p0325c23║境。此如水浸田，草木生長。由是能所二習交相延引，
X15n0302_p0325c24║遂有杻械枷鎖等報。故如來名詐為纔賊，而菩薩避
X15n0302_p0326a01║詐如豺狼也。六者誑。習與境交而相欺，起於虗罔。以
X15n0302_p0326a02║無為有，誣罔不止，飛心造奸，迷惑於人。及其死也，必
X15n0302_p0326a03║感現塵土污穢之境。此如塵隨風起，蔽掩人目。由是
X15n0302_p0326a04║能所二習交相加益，遂有沒溺、騰擲、飛墜等報。故如
X15n0302_p0326a05║來名誑為劫殺，而菩薩避誑如蛇虺也。七者冤。習與
X15n0302_p0326a06║境交而相嫌，起於䘖恨。暗藏毒害，伺中傷人。及其死
X15n0302_p0326a07║也，必感現飛石、投礰、匣貯、車檻之境。此如人陰毒，懷
X15n0302_p0326a08║抱惡意。由是能所二習交相吞害，遂有投擲、擒捉等
X15n0302_p0326a09║報。故如來名冤如違害鬼，而菩薩見冤如飲鴆酒也。
X15n0302_p0326a10║八者見。習與境交而妄明熾，起於違拒正見。見既相
X15n0302_p0326a11║反，堅執不服。及其死也，必感王吏證執之境。此如人
X15n0302_p0326a12║行路，一往一來，兩相違反。由是能所二習相與交執，
X15n0302_p0326a13║遂成勘問、權詐、考訊、推鞫等報。故如來名惡見為見
X15n0302_p0326a14║坑，而菩薩見惡見如毒壑也。九者枉。習與境交而相
X15n0302_p0326a15║壓，起於誣謗。揑造非理，強壓於人。及其死也，必感現
X15n0302_p0326a16║合山、合石逼壓之境。此亦如陰毒人枉壓善良。由是
X15n0302_p0326a17║能所二習交相擠排，遂成押捺、搥按等報。故如來名
X15n0302_p0326a18║謗為讒虎，而菩薩見枉如遭霹𮦷也。十者訟。習與境
X15n0302_p0326a19║交而相喧，起於覆藏。彼覆此訟，摘發幽隱。及其死也，
X15n0302_p0326a20║必感鑒照己私之境。此如人身處日中，不能藏影。由
X15n0302_p0326a21║是能所二習交相陳露，遂成惡友、對證、業鏡、照燭等
X15n0302_p0326a22║報。故如來名覆為陰賊，而菩薩見覆如戴高山而履
X15n0302_p0326a23║巨溺也。○此十習因。言交者，與境遇也。言發者，動之
X15n0302_p0326a24║始也。先言所感之境者，人方死時，先現此境，非實果
X15n0302_p0326b01║也。能感之業，與所感之境，皆是習氣。故曰二習。以能
X15n0302_p0326b02║感之習，發所感之境。轉以所感之境，還動能感之習。
X15n0302_p0326b03║故曰二習交。然等能感之習，地獄之因也。所感之境，
X15n0302_p0326b04║地獄之緣也。因緣具而地獄成，方為所結之實果也。
X15n0302_p0326b05║衡度者，衡以定罪輕重，度以定罪短長。獄，王前有之。
X15n0302_p0326b06║云何六報（至）迷妄所造。
X15n0302_p0326b07║云何名為六交報？謂眾生十習之業，悉從六識變造。
X15n0302_p0326b08║及乎業與報交，還從六根而出。云何惡報從六根出？
X15n0302_p0326b09║一者見業交報。目本屬火，故其業交臨終，先見猛火
X15n0302_p0326b10║滿十方界，亡者神識即飛墜乘煙，入無間獄。初入獄
X15n0302_p0326b11║時，感發二相：明見則能徧見種種物，生無量畏；暗見
X15n0302_p0326b12║則寂然不見，生無量恐。如是見報之火，燒聽則火隨
X15n0302_p0326b13║水變，故為鑊湯、為洋銅；燒思則火隨氣變，故為黑煙、
X15n0302_p0326b14║為紫霧；燒味則火隨味變，故為焦丸、為鐵糜；燒觸則
X15n0302_p0326b15║火隨觸變，故為熱灰、為燼炭；燒心則以火燒火，其火
X15n0302_p0326b16║益烈，故為星火迸裂，煽鼓空界。二者聞業交報。耳本
X15n0302_p0326b17║屬水，故其業交臨終，先見波濤沒溺天地，亡者神識
X15n0302_p0326b18║即降注乘流，入無間獄。初入獄時，感發二相：開聽則
X15n0302_p0326b19║聽種種閙，精神愗亂；閉聽則寂然無聞，幽魂沈沒。如
X15n0302_p0326b20║是聞報之波，注聞則能成聲，故為責、為詰；注見則陰
X15n0302_p0326b21║陽相薄，故為雷、為吼。其為惡毒氣者，亦水隨火變也。
X15n0302_p0326b22║注息則水隨氣變，故為雨、為霧等；注味則水隨味變，
X15n0302_p0326b23║故為膿、為血等；注觸則水隨形變，故為畜、為鬼等；注
X15n0302_p0326b24║意則以水激火，故為電、為雹。三有齅業交報。以鼻齅
X15n0302_p0326c01║取香，故其業交臨終，先見毒氣充塞遠近，亡者神識
X15n0302_p0326c02║即從地湧出，乃降而入無間獄。此一出而後入者，亦
X15n0302_p0326c03║取息出入之義也。初入獄時，感發二相。齅通則聞諸
X15n0302_p0326c04║惡氣熏極心擾，齅塞則氣掩不通，悶絕於地。如是齅
X15n0302_p0326c05║報之氣，衝息則以息有通塞，故為質為履。質，窒也。履，
X15n0302_p0326c06║通也。衝見則氣隨火變，故為火為炬。衝聽則氣隨水
X15n0302_p0326c07║變，故為沒為溺等。衝味則氣隨味變，故為餒為爽。餒，
X15n0302_p0326c08║魚敗也。爽，羮敗也。衝觸則氣隨形變，故為綻為爛，為
X15n0302_p0326c09║大肉山等。衝思則氣隨土變，故為灰為瘴，為飛砂礰
X15n0302_p0326c10║等。四者味業交報。以舌貪味網物，發言罔人，故其業
X15n0302_p0326c11║交，臨終先見鐵網猛𦦨熾然徧界，亡者神識即下透
X15n0302_p0326c12║掛網，倒身入無間獄。初入獄時，感發二相。吸氣則冷，
X15n0302_p0326c13║而成寒氷凍裂。吐氣則熱，而為猛火焦然。如是甞報
X15n0302_p0326c14║之味，歷舌則舌能發聲，故為承認，為忍苦。歷見則味
X15n0302_p0326c15║隨火變，故為然金石。歷聽則昔聞聲惡發，故為兵刃。
X15n0302_p0326c16║歷息則昔依嗅恣貪，籠取諸物，故為大鐵籠。歷觸則
X15n0302_p0326c17║昔觸傷物命，今還自傷，故為弓為箭。歷思則味乘思
X15n0302_p0326c18║以飄揚，故感飛鐵充味。五者觸業交報。以觸由物合
X15n0302_p0326c19║而現，故其業交，臨終先見大山四面來合，無從出路。
X15n0302_p0326c20║亡者神識見大鐵城，火蛇火狗虎狼師子，牛頭獄卒
X15n0302_p0326c21║馬頭羅剎，手執鎗矟驅入城門向無間獄。初入獄時
X15n0302_p0326c22║感發二相，合觸則合山逼體骨肉血潰，離觸則刀劒
X15n0302_p0326c23║觸身心肝屠裂，如是觸報之苦。歷觸則身受治罪，故
X15n0302_p0326c24║為道為觀為廳為案。道趣獄之路，觀獄王之門，廳案
X15n0302_p0327a01║獄吏所據，皆治罪之處也。歷見則觸隨火變，故為燒
X15n0302_p0327a02║為爇。歷聽則因觸有聲，故為撞為擊等。歷息則觸隨
X15n0302_p0327a03║氣而收放，故為括為袋。歷甞則舌受惡觸，故為耕舌
X15n0302_p0327a04║為鉗舌等。歷思則觸因火變，故為墜為飛為煎為炙。
X15n0302_p0327a05║六者思業交報。以思多飄揚，故其業交。臨終先見惡
X15n0302_p0327a06║風吹壞國土，亡者神識被吹上空，旋落乘風入無間
X15n0302_p0327a07║獄。初入獄時感發二相，思迷則荒莽而奔走不息，思
X15n0302_p0327a08║覺則無量煎燒痛深難忍，如是邪思之苦。結思則思
X15n0302_p0327a09║被結而成土，故為方為所。結見則思因見而彰，故為
X15n0302_p0327a10║鑒為證。結聽則土興水交感，故為大合山為氷為霜
X15n0302_p0327a11║等。結息則思乘息以出入，故為火車火船等。結甞則
X15n0302_p0327a12║思因舌而發聲，故為大叫喚為悔為泣。結觸則形乘
X15n0302_p0327a13║亂思而變，故其身或大或小等。此上十因六果非本
X15n0302_p0327a14║來有，皆是眾生業妄之所造。若能達心自性，則諸妄
X15n0302_p0327a15║本空，有何地獄之可言哉。○此一根交，報必遍涉六
X15n0302_p0327a16║根者，凡有二意：一為一根造罪，餘根勢必相隨。故受
X15n0302_p0327a17║報時，亦心遍涉。又為六根用雖不同，性本相通。一根
X15n0302_p0327a18║淨，則六根俱淨。一根惡，則六根俱惡。故報亦必遍涉
X15n0302_p0327a19║也。問：意根多從火釋，或又從土釋者，何義？曰：從火者，
X15n0302_p0327a20║以心本屬火。從土者，以想澄則為土，亦火能生土也。
X15n0302_p0327a21║若諸眾生惡業同造（至）非本來有。
X15n0302_p0327a22║前六交報，乃就惡業之極重者言。其實獄中治罪，亦
X15n0302_p0327a23║有輕重不等。如眾生具犯十因，而犯時六根同造，此
X15n0302_p0327a24║罪之極重者，故入大阿鼻獄。若十因雖全犯，但犯時
X15n0302_p0327b01║六根各造，或兼其一二而不遍六，此罪之次於前者，
X15n0302_p0327b02║故入八無間獄。若身、口、意三根全犯殺、盜、婬三業，但
X15n0302_p0327b03║不具十因，又次於前，故入十八地獄。若身、口、意三根
X15n0302_p0327b04║止兼其二，殺、盜、婬三業亦止犯其二，此又次於前，故
X15n0302_p0327b05║入三十六獄。若現見一根止犯一業，此又次於前，故
X15n0302_p0327b06║入一百八地獄。此諸地獄，皆由眾生造業各別，而受
X15n0302_p0327b07║罪之處，以類相從，同入一獄，乃妄想之所發生，非本
X15n0302_p0327b08║來自有。但能使妄想不生，則內無其因，外安有果？若
X15n0302_p0327b09║因之弗除，而妄言虗幻，揆無因果，則成阿鼻業種，永
X15n0302_p0327b10║無出期，未可言地獄本空也。慎之哉！○或問：殺、盜、婬
X15n0302_p0327b11║三眾生鮮不犯者，據今經文，則眾生悉入地獄乎？曰：
X15n0302_p0327b12║殺、盜、婬三罪有輕重，若論其輕，人天報中亦皆有之。
X15n0302_p0327b13║今言入地獄者，乃其罪之重者。但於重罪之中，又有
X15n0302_p0327b14║差等，故諸獄不同也。
X15n0302_p0327b15║是諸眾生非破律儀（至）本無所有。
X15n0302_p0327b16║此明鬼趣之因果也。諸趣俱有生鬼者，今但言從地
X15n0302_p0327b17║獄出，乃承上文而言，特鬼中下品之一分耳。諸眾生
X15n0302_p0327b18║等造地獄業，歷劫焦然，罪畢出獄，但尚有鬼業未報，
X15n0302_p0327b19║故今出獄受諸鬼形。貪物為罪者，心生愛著，不能自
X15n0302_p0327b20║釋，故遇物即附之以成形，名為怪鬼，乃附金銀鏡劒
X15n0302_p0327b21║等物而成怪者是也。貪色為罪者，婬心飄蕩，欲火焦
X15n0302_p0327b22║乾，故遇風成形，名為魃鬼，乃主旱為虐者也。貪惑為
X15n0302_p0327b23║罪者，詐現虗妄，迷惑世人，故遇畜附之以成形，名為
X15n0302_p0327b24║魅鬼，乃妖狐為怪，雞鼠成精，能惑亂人者是也。貪恨
X15n0302_p0327c01║為罪者，䘖恨不忘，積惱成毒，故遇毒蟲附之成形，名
X15n0302_p0327c02║蠱毒鬼，乃毒蟲有靈，能放毒殺人者是也。貪憶為罪
X15n0302_p0327c03║者，思憶不遂，力衰成怨，故遇災衰之處成形，名為癘
X15n0302_p0327c04║鬼，乃行瘟散痘，作諸病之鬼是也。貪傲為罪者，空腹
X15n0302_p0327c05║高心，虗驕恃氣，故遇猛火之氣以成形，名為餓鬼，乃
X15n0302_p0327c06║饑火焦然，不得飲食者是也。貪罔為罪者，心行暗昧，
X15n0302_p0327c07║罔冐他人，故遇幽暗之氣以成形，名為魘鬼，乃夜中
X15n0302_p0327c08║魘壓寐人者是也。貪明為罪者，妄希高明，中無正見，
X15n0302_p0327c09║故遇山川日月之精氣，因而成形，名為魍魎。鬼魍，山
X15n0302_p0327c10║澤之精也；魎，木石之怪也。貪成為罪者，樂為奔役，成
X15n0302_p0327c11║褫妄業，故遇明靈之氣以成形，名役使鬼，乃依附明
X15n0302_p0327c12║神為驅使者是也。貪黨為罪者，背公結黨，依附諂佞，
X15n0302_p0327c13║故遇人即附之以成形，名傳送鬼，乃附巫祝之屬，傳
X15n0302_p0327c14║送禍福者是也。此十種鬼，皆以純情之業，墮獄受報，
X15n0302_p0327c15║其罪既畢，而復上出為鬼者，乃妄想業之所自招耳。
X15n0302_p0327c16║若悟覺心，則本妙圓明之中，不容他物，果何鬼趣之
X15n0302_p0327c17║有哉？○此十貪，古解多局配十因。唯溫陵謂是諸餘
X15n0302_p0327c18║雜業，不必局配。余詳此文，明謂地獄是純情之業，鬼
X15n0302_p0327c19║是妄想之業。下復云：鬼業既盡，則情與想二俱成空。
X15n0302_p0327c20║灼知十貪乃鬼業，不宜配地獄十因也。又十貪配十
X15n0302_p0327c21║因，有二三難從。如貪憶配瞋，或配冤。貪成配枉，或配
X15n0302_p0327c22║詐。牽強甚矣。故以不配為是。
X15n0302_p0327c23║復次，阿難！鬼業既盡（至）妄想凝結。
X15n0302_p0327c24║此明畜生趣之因果也。諸趣俱有生畜者，今單就鬼
X15n0302_p0328a01║中來者言之，亦承上文之序也。前鬼業既盡，則是獄
X15n0302_p0328a02║因之情，鬼因之想，二俱成空，故必出鬼倫生人間，但
X15n0302_p0328a03║以人間之債負未酬，故必身為畜以酬之。物怪之鬼，
X15n0302_p0328a04║其命在物，物壞則命亦盡，生於世間多為梟類，以昔
X15n0302_p0328a05║因貪物，貪心既甚，勢必相奪相傾，不顧父母，故今為
X15n0302_p0328a06║梟而食父母，卒亦遭子之食也。風魃之鬼，其命在風，
X15n0302_p0328a07║風消則命亦盡，生於世間多為咎徵，如鼯鼠呼人，商
X15n0302_p0328a08║羊舞水之類，以昔為鬼能為旱災，故今為畜仍為災
X15n0302_p0328a09║兆也。畜魅之鬼，其命在畜，畜死則命亦盡，生於世間
X15n0302_p0328a10║多為狐類，以昔為鬼能感人，故今為畜仍為妖狐也。
X15n0302_p0328a11║蟲蠱之鬼，其命在蟲，蟲滅則命亦盡，生於世間多為
X15n0302_p0328a12║毒類，以昔為鬼而懷毒，故今為畜亦懷毒也。衰癘之
X15n0302_p0328a13║鬼，其命在衰，衰氣窮則命亦盡，生於世間多為蛔類，
X15n0302_p0328a14║以昔為鬼入人身中為病，故今為畜亦入人身中以
X15n0302_p0328a15║居也。受氣之鬼，其命在氣，氣銷則命亦盡，生於世間
X15n0302_p0328a16║多為食類，即充饋之畜，以昔為鬼而饑虗想食，故今
X15n0302_p0328a17║為畜即為食類也。著幽之鬼，其命在幽，幽氣銷則命
X15n0302_p0328a18║亦盡，生於世間，多為服類，即牛馬之屬。以昔為鬼好
X15n0302_p0328a19║魘人，故今為畜，為人服乘也。合精之鬼，其命在精，精
X15n0302_p0328a20║銷則命亦盡，生於世間，多為應類，如春燕秋鴻之類。
X15n0302_p0328a21║以精乃日月四時之靈氣，昔為鬼而合精，故今為畜，
X15n0302_p0328a22║亦必應節序也。明靈之鬼，其命在明，明靈銷則命亦
X15n0302_p0328a23║盡，生於世間，多為休徵，即嘉鳳祥麟之屬。以昔為鬼
X15n0302_p0328a24║帶明靈之氣，故今為畜，乃為瑞兆也。依人之鬼，其命
X15n0302_p0328b01║在人，人死則命亦盡，生於世間，多為循類，即猫犬之
X15n0302_p0328b02║屬。以昔為鬼而依人，故今為畜，仍馴服於人也。此等
X15n0302_p0328b03║十畜，皆由鬼業既乾，乃為畜生，以酬宿債，皆自妄業
X15n0302_p0328b04║之所招。若悟覺心，果何業報之有哉？今觀三途惡報，
X15n0302_p0328b05║非從外得，本有覺心，原無是事。但妄想既堅，究竟成
X15n0302_p0328b06║有，一犯其因，淪墮非淺，未可徒誇虗見，托言本空。即
X15n0302_p0328b07║如目前境界，豈不全虗？然少有相忤，便隨境轉，則所
X15n0302_p0328b08║謂空者，又安在哉？或又為之說曰：婬怒癡即戒定慧。
X15n0302_p0328b09║此乃妄引經文，全乖佛旨，即同破法之愆，永成地獄
X15n0302_p0328b10║之種，學者可不戒哉？○按經言生畜生道者，其因尚
X15n0302_p0328b11║多，非止償債。償債特其一途之義。至今經十畜均言
X15n0302_p0328b12║償債者，亦約大分言之，未盡然也。然佛於此再三者
X15n0302_p0328b13║何？葢為人言之也。凡人與畜遇者，或傷其命，或食其
X15n0302_p0328b14║肉，或用其力，或取其身分，或悅其聲色。是畜之遇人
X15n0302_p0328b15║者多償債，人之遇畜者多索債。從是互相徵取，互相
X15n0302_p0328b16║誅戮，起輪迴業，無有息期。豈不大可憐愍哉。故佛喫
X15n0302_p0328b17║緊言之，意殊深矣。嗚呼，可不慎哉。
X15n0302_p0328b18║復次，阿難！從是畜生（至）可憐愍者。
X15n0302_p0328b19║此明人趣之因果也。諸趣俱有生人者，今獨就畜生
X15n0302_p0328b20║來者言之，亦承上文之序也。彼十畜酬債已畢，當脫
X15n0302_p0328b21║畜趣，且以先有善業所招，故得復人形。但為畜時酬
X15n0302_p0328b22║債已足，而取者或越其分，如非理苦役，縱意食噉，喂
X15n0302_p0328b23║養不到，鞭策無度等是也。取既越分，畜心不甘，今復
X15n0302_p0328b24║人形，必來返徵。其人或有定慧，或有福德，則不捨人
X15n0302_p0328c01║身，還其所剩。如福德既微，必身為畜以還之。若所負
X15n0302_p0328c02║止於錢物力役，則償足自停。若殺其命，食其肉，縱經
X15n0302_p0328c03║塵剎，互相誅食，無有已時。惟是得正定力，可以超出；
X15n0302_p0328c04║得佛出世力，可以解救。非此二者，則己之實難矣。今
X15n0302_p0328c05║十畜之復人形，雖是宿善根力，而以為畜之性參之，
X15n0302_p0328c06║成十類焉。梟倫為人，參合頑類，以梟性凶頑不義，故
X15n0302_p0328c07║今仍感凶頑也。咎徵為人，參合異類，以咎徵宿為災
X15n0302_p0328c08║異，故今仍感怪異也。狐倫為人，參合庸類，以狐好惑
X15n0302_p0328c09║人，故今為庸鄙無識之流也。毒倫為人，參合狠類，以
X15n0302_p0328c10║毒物害人無慈，故今仍感狠毒也。蛔倫為人，參合微
X15n0302_p0328c11║類，以蛔附物卑微，故今仍感卑微也。食倫為人，參合
X15n0302_p0328c12║柔類，以食物柔弱不勇，故今仍感柔弱也。服倫為人，
X15n0302_p0328c13║參合勞類，以服物奔役不息，故今仍感勞苦也。應物
X15n0302_p0328c14║為人，參合文類，以應物出於精耀，故仍今感文，乃少
X15n0302_p0328c15║近文雅之人也。休徵為人，參合明類，以休徵出於明
X15n0302_p0328c16║靈，故今仍感明，乃少具世智之流也。循倫為人，參合
X15n0302_p0328c17║達顯，以久依於人，故今仍感達，乃通達人情之類也。
X15n0302_p0328c18║此十類昔因債滿，今復人形，由是業計顛倒，仍爾相
X15n0302_p0328c19║生相殺，則輾轉不息，深可憐愍。非如來正法之力，又
X15n0302_p0328c20║安能銷其業計，而遏其輪轉哉。
X15n0302_p0328c21║復有從人不依正覺（至）散入諸趣。
X15n0302_p0328c22║此明仙趣之因果也。仙趣諸經皆不別列，以攝在人
X15n0302_p0328c23║鬼二趣也。今別列者，以其壽稍長，亦具五通，比天為
X15n0302_p0328c24║劣，比人為勝，比鬼則又清虗閑逸，且無幽陰之氣也。
X15n0302_p0329a01║此趣獨從人中來，但不悟正覺，唯依妄念而修，專存
X15n0302_p0329a02║妄想，堅固其形，休止於深山絕人之境。凡有十種：有
X15n0302_p0329a03║堅固食餌者，如胡麻蓮芡等草木之實可充食者，服
X15n0302_p0329a04║久不息，食功圓成，故能壯身延年，但不能飛行，名地
X15n0302_p0329a05║行仙；有堅固草木者，如松柏紫芝等草木中可為藥
X15n0302_p0329a06║者，服久不息，藥功圓成，故能身輕如飛，名飛行仙；有
X15n0302_p0329a07║堅固金石者，如烹鉛鍊汞、九轉八還之類，化煉功成，
X15n0302_p0329a08║點化凡軀，易為輕妙，故能遊行萬里，自在無礙，名遊
X15n0302_p0329a09║行仙；有堅固動止者，乘陰陽運止之機，調元氣升降
X15n0302_p0329a10║之節，氣極精微，故能凌空而行，名空行仙。有堅固津
X15n0302_p0329a11║液者，如鼓天池，嚥津液等，積潤功成，不交世欲，與天
X15n0302_p0329a12║無異，名天行仙。有堅固精色者，如采日精，吸月華等，
X15n0302_p0329a13║吸粹功成，自能發通，名通行仙。有堅固呪禁者，專持
X15n0302_p0329a14║神呪，禁止異緣，術法功成，妙契仙道，故名道行仙。有
X15n0302_p0329a15║堅固思念者，如繫心臍下，存想頂門等，思憶專凝，自
X15n0302_p0329a16║能發照，名照行仙。有堅固交遘者，以意媒合離女坎
X15n0302_p0329a17║男，合於中宮，以結仙胎，其行精而非世欲之麤也，名
X15n0302_p0329a18║精行仙。有堅固變化者，存想化理，心發邪悟，故能大
X15n0302_p0329a19║作變化，其行絕世，名絕行仙。此十種仙，皆是從人中
X15n0302_p0329a20║鍊心，積功累德，但不依正覺而修，所以別得生理，別
X15n0302_p0329a21║受仙身，壽千萬歲，住於深山絕島，人跡不及之境。斯
X15n0302_p0329a22║乃一時暫住，終屬輪迴，以其總屬妄想流轉，非真三
X15n0302_p0329a23║昧，故報盡還來，散入諸趣也。學者可不知所擇哉。
X15n0302_p0329a24║阿難！諸世間人不求常住（至）名為欲界。
X15n0302_p0329b01║此下明天趣之因果也。天趣大約分三：有欲界天，有
X15n0302_p0329b02║色界天，有無色界天。今初，言欲界六天者，以此等天，
X15n0302_p0329b03║飲食、婬愛、眠睡，三欲皆具故也。其得生者，前三天以
X15n0302_p0329b04║十善為因，後三天兼禪定為因。今經獨就婬愛輕重
X15n0302_p0329b05║以分高下者，以婬欲為輪迴之根本。故前明淪墮，心
X15n0302_p0329b06║始於此；今明升越，亦必始於此。意欲使學者雖未能
X15n0302_p0329b07║成就定慧，且疾斷其根本，則輪迴可出也。若世間人，
X15n0302_p0329b08║不求常住正果，其於自己妻妾，恩愛難捨，但於他色，
X15n0302_p0329b09║無邪婬心，則欲心有節，自然澄鎣光明。故命終受生，
X15n0302_p0329b10║心能升居須彌之半，隣於日月，名四大天王天。以此
X15n0302_p0329b11║天有四王，各治一方，故名也。若人於己妻妾，婬愛微
X15n0302_p0329b12║薄，澹於前天，但於淨居之時，未能忘念，此人命終受
X15n0302_p0329b13║生，必能超日月，而上升居須彌之頂，名忉利天。忉利，
X15n0302_p0329b14║此云三十三。以此天四方，各有八天，中有一天，故總
X15n0302_p0329b15║名三十三也。若人逢欲暫交，去無思憶，動少靜多，勝
X15n0302_p0329b16║於前天，此人命終受生，必能離須彌頂，超住空中，不
X15n0302_p0329b17║假日月，身有光明，名須𦦨摩天。須𦦨摩，此云時分。以
X15n0302_p0329b18║此天日月上照不及，但以蓮華開合分晝夜，故名也。
X15n0302_p0329b19║若人一切時中，欲心不動，但欲境逼迫，未能違拒，此
X15n0302_p0329b20║靜心復勝於前，此人命終受生，必上昇精微之境，不
X15n0302_p0329b21║與下界相接，劫壞三災，亦不能及，名兜率陀天。兜率
X15n0302_p0329b22║陀，此云知足。此天有內院、外院。經云：上昇精微等，乃
X15n0302_p0329b23║內院也。外院難語，精微三災可及，佛不言者，舉勝以
X15n0302_p0329b24║該劣也。若人全無欲念，為欲境橫陳，應之行事，味同
X15n0302_p0329c01║嚼蠟，以無味復勝於前，此人命終受生，必能超登變
X15n0302_p0329c02║化之境，名樂變化天。以此天能自變化樂具，以自受
X15n0302_p0329c03║用也。若人無世間心，行世間事，而神超境外，全不相
X15n0302_p0329c04║涉，以神超復勝於前，此人命終，必能徧超下天有化、
X15n0302_p0329c05║無化之境，名他化自在天。以此天不假自化，由他化
X15n0302_p0329c06║現自在受用也。此上六天，形雖出動，不拘人界，但心
X15n0302_p0329c07║迹未全離欲，故自此以還，直至阿鼻，總名欲界也。
X15n0302_p0329c08║楞嚴經略疏卷之八