X17n0323_p0198b05║
X17n0323_p0198b06║
X17n0323_p0198b07║
X17n0323_p0198b08║楞伽阿䟦多羅寶經通義卷第五
X17n0323_p0198b09║一切佛語心品第一之三（餘）。
X17n0323_p0198b10║復次，大慧！愚癡凡夫無始虗偽惡邪妄想之所回轉，
X17n0323_p0198b11║回轉時自宗通及說通不善了知，著自心現外性相
X17n0323_p0198b12║故著方便說，於自宗四句清淨通相不善分別。大慧
X17n0323_p0198b13║白佛言：誠如尊教。惟願世尊為我分別說通及宗通，
X17n0323_p0198b14║我及餘菩薩摩訶薩善於二通，來世凡夫聲聞緣覺
X17n0323_p0198b15║不得其短。佛告大慧：善哉，善哉！諦聽，諦聽！善思念之，
X17n0323_p0198b16║當為汝說。大慧白佛言：唯然受教。佛告大慧：三世如
X17n0323_p0198b17║來有二種法通，謂說通及自宗通。說通者，謂隨眾生
X17n0323_p0198b18║心之所應，為說種種眾具契經，是名說通。自宗通者，
X17n0323_p0198b19║謂修行者離自心現種種妄想，謂不墮一異俱不俱
X17n0323_p0198b20║品，起度一切心意意識，自覺聖境界離因成見相，一
X17n0323_p0198b21║切外道聲聞緣覺墮二邊者所不能知，我說是名自
X17n0323_p0198b22║宗通法。大慧！是名自宗通及說通相，汝及餘菩薩摩
X17n0323_p0198b23║訶薩應當修學。爾時世尊欲重宣此義，而說偈言：
X17n0323_p0198b24║我謂二種通，宗通及言說，說者授童蒙，宗為修行者。
X17n0323_p0198c01║宗說通相，前文言之詳矣。而再言者，但前通三乘，
X17n0323_p0198c02║此唯在佛，機應不同，故前說後宗。次則反上。又前
X17n0323_p0198c03║為眾請，此佛自述，故有妄想回轉等言以啟其說，
X17n0323_p0198c04║則知此法在凡未嘗無之，但為迷轉故，全體不知。
X17n0323_p0198c05║夫回轉者，謂迷自己故，回內向外，唯著自心現外
X17n0323_p0198c06║性相等境界，亦著方便言說，故於自心宗本離四
X17n0323_p0198c07║句所通相而不能了。大慧所以因而致請，言不得
X17n0323_p0198c08║其短。若謂宗通說不通，其短在化導；說通宗不通，
X17n0323_p0198c09║其短在自行；俱通則不得其短也。答中言二種法
X17n0323_p0198c10║通者，謂宗通不過自證法，說通則說一心所顯法，
X17n0323_p0198c11║而以被物者故佛，佛所以道同此經，所謂法等。言
X17n0323_p0198c12║眾具契經，即前九部攝一切法，故曰眾具。而䘚歸
X17n0323_p0198c13║於契理契機，是謂契經。自證之法本不可說，故寄
X17n0323_p0198c14║修者以示其相，則曰離自心現種種妄想等。謂不
X17n0323_p0198c15║墮四句，則妄想不行；妄想不行，則超度一切心識，
X17n0323_p0198c16║到自覺聖境界。然則何以示之？亦唯曰離因成見
X17n0323_p0198c17║相而已。凡有為之法，可說眾因緣成，得有見相。今
X17n0323_p0198c18║自覺境界，則是無為，出因緣外，非相之相，豈有見
X17n0323_p0198c19║乎？故云離是。宜非凡外小聖墮二邊者所知，故曰
X17n0323_p0198c20║云云。偈言童蒙猶初機也。其說通所被，未必一向
X17n0323_p0198c21║初機，為對宗通言爾。宗通雖為修行，若不假說，其
X17n0323_p0198c22║何以示是？宗亦須說，皆一往爾。所謂信行樂多聞，
X17n0323_p0198c23║法行宗深觀者是矣。○右第十五章
X17n0323_p0198c24║爾時大慧菩薩白佛言：世尊！如世尊一時說言：世間
X17n0323_p0199a01║諸論種種辯說慎勿習近，若習近者攝受貪欲不攝
X17n0323_p0199a02║受法。世尊何故作如是說？佛告大慧：世間言論種種
X17n0323_p0199a03║句味因緣譬喻採集莊嚴，誘引誑惑愚癡凡夫，不入
X17n0323_p0199a04║真實自通不覺一切法，妄想顛倒墮於二邊，凡愚癡
X17n0323_p0199a05║惑而自破壞，諸趣相續不得解脫，不能覺知自心現
X17n0323_p0199a06║量，不離外性自性妄想計著，是故世間言論種種辯
X17n0323_p0199a07║說，不脫生老病死憂悲苦惱誑惑迷亂。大慧！釋提桓
X17n0323_p0199a08║因廣解眾論自造聲論，彼世論者有一弟子，持龍形
X17n0323_p0199a09║像詣釋天宮建立論宗，要壞帝釋千輻之輪，隨我不
X17n0323_p0199a10║如斷一一頭以謝所屈。作是要已，即以釋法摧伏帝
X17n0323_p0199a11║釋，釋墮負處即壞其車還來人間。如是大慧！世間言
X17n0323_p0199a12║論因譬莊嚴，乃至畜生亦能以種種句味，惑彼諸天
X17n0323_p0199a13║及阿修羅著生滅見，而況於人。是故大慧！世間言論
X17n0323_p0199a14║應當遠離，以能招致苦生因故慎勿習近。大慧！世論
X17n0323_p0199a15║者唯說身覺境界而已。大慧！彼世論者乃有百千，但
X17n0323_p0199a16║於後時後五十年，當破壞結集惡覺，因見盛故惡弟
X17n0323_p0199a17║子受。如是大慧！世論破壞結集種種句味因譬莊嚴，
X17n0323_p0199a18║說外道事著自因緣無有自通。大慧！彼諸外道無自
X17n0323_p0199a19║通論，於餘世論廣說無量百千事相無有自通，亦不
X17n0323_p0199a20║自知愚癡世論。
X17n0323_p0199a21║夫道有正道有邪道，而論有世論有非世論，雖不
X17n0323_p0199a22║兩立如水火然，而亦未甞不竝行於世，若薰蕕之
X17n0323_p0199a23║同器也。故如來誡其慎勿智近，大慧因是而問焉。
X17n0323_p0199a24║答中先斥世論非，則曰世間言論不入真實自通，
X17n0323_p0199b01║謂彼無理可詮，故不可與入真實自通之地。又言
X17n0323_p0199b02║墮於二邊者，凡彼宗歸於此而已。凡愚癡惑下，次
X17n0323_p0199b03║明受習之非，謂因受習其說以自破壞故。有諸趣
X17n0323_p0199b04║下諸過失相，而後結斥其非云云。釋提桓因等，引
X17n0323_p0199b05║事證失也。持龍形象者，葢非龍則不能升天，故以
X17n0323_p0199b06║龍身往求議論。建立論宗者，凡彼議論必先立宗，
X17n0323_p0199b07║作是要已要當平呼，謂約也。即以釋法者，還即彼
X17n0323_p0199b08║論為難。墮負猶言不勝。大慧世論下，重出彼論建
X17n0323_p0199b09║立，唯說身覺境界，謂陰身覺想境界也。雖彼世論
X17n0323_p0199b10║乃有百千，極其宗旨不離情識，豈知有他道哉。後
X17n0323_p0199b11║五十年破壞結集者，按金剛功德施論，謂人壽百
X17n0323_p0199b12║齡開為二分，初分五十教力增強，後五十歲教力
X17n0323_p0199b13║漸徵，言正法欲滅時也。或十當為百，字之誤也。破
X17n0323_p0199b14║壞如來結集正教，所以為魔外也。惡覺因見盛故
X17n0323_p0199b15║者，謂顛倒惡覺苦因邪見識盛世間，故諸惡黨類
X17n0323_p0199b16║受習其說自取淪墜也。如是大慧下，總結過類，斥
X17n0323_p0199b17║言著自因緣，即向說身覺是已，而不能以現自通，
X17n0323_p0199b18║故曰無有自通，大率如是而已（一）。
X17n0323_p0199b19║爾時，大慧白佛言：世尊！若外道世論，種種句味因譬
X17n0323_p0199b20║莊嚴，無有自通自事計著者。世尊亦說世論，為種種
X17n0323_p0199b21║異方諸來會眾，天、人、阿修羅，廣說無量種種句味，亦
X17n0323_p0199b22║非自通耶？亦入一切外道智慧言說數耶？佛告大慧：
X17n0323_p0199b23║我不說世論亦無來去，唯說不來不去。大慧！來者趣
X17n0323_p0199b24║聚會生，去者散壞，不來不去者是不生不滅。我所說
X17n0323_p0199c01║義，不墮世論妄想數中。所以者何？謂不計著外性非
X17n0323_p0199c02║性自心現處，二邊妄想所不能轉；相境非性覺自心
X17n0323_p0199c03║現，則自心現妄想不生；妄想不生者，空、無相、無作，入
X17n0323_p0199c04║三脫門，名為解脫。大慧！我念一時於一處住，有世論
X17n0323_p0199c05║婆羅門來詣我所，不請空閒，便問我言：瞿曇！一切所
X17n0323_p0199c06║作耶？我時報言：婆羅門！一切所作是初世論。彼復問
X17n0323_p0199c07║言：一切非所作耶？我復報言：一切非所作是第二世
X17n0323_p0199c08║論。彼復問言：一切常耶？一切無常耶？一切生耶？一切
X17n0323_p0199c09║不生耶？我時報言：是六世論。大慧，彼復問我言：一切
X17n0323_p0199c10║一耶？一切異耶？一切俱耶？一切不俱耶？一切因種種
X17n0323_p0199c11║受生現耶？我時報言：是十一世論。大慧，彼復問言：一
X17n0323_p0199c12║切無記耶？一切記耶？有我耶？無我耶？有此世耶？無此
X17n0323_p0199c13║世耶？有他世耶？無他世邪？有解脫耶？無解脫耶？一切
X17n0323_p0199c14║剎那耶？一切不剎那耶？虗空耶？非數滅耶？涅槃耶？瞿
X17n0323_p0199c15║曇，作耶？非作耶？有中陰耶？無中陰耶？大慧，我時報言：
X17n0323_p0199c16║婆羅門，如是說者悉是世論，非我所說，是汝世論。我
X17n0323_p0199c17║唯說無始虗偽妄想習氣種種諸惡三有之因，不能
X17n0323_p0199c18║覺知自心現量而生妄想，攀緣外性如外道法。我諸
X17n0323_p0199c19║根義三合知生，我不如是。婆羅門，我不說因，不說無
X17n0323_p0199c20║因，唯說妄想攝所攝性施設緣起，非汝及餘墮受我
X17n0323_p0199c21║相續者所能覺知。大慧，涅槃、虗空、滅，非有三種，但數
X17n0323_p0199c22║有三耳！
X17n0323_p0199c23║次顯正教。於中，初大慧反問如來亦同世說，凡二
X17n0323_p0199c24║難。如為異方諸天人眾廣說諸法，則隨他意語，豈
X17n0323_p0200a01║亦非自通義？又何以異於外道智慧言說數邪？如
X17n0323_p0200a02║文云云。答中，先拂初難云：我不說世論，葢世論者
X17n0323_p0200a03║說來去，佛唯說不來不去，故曰來者趣聚會生等。
X17n0323_p0200a04║謂來者趣聚義，則緣會而生；去者散壞義，則緣散
X17n0323_p0200a05║而滅。佛說異是，故不來不去，即不生不滅，乃我所
X17n0323_p0200a06║通。酬次難云：不墮世論妄想數者，即二邊是妄想
X17n0323_p0200a07║數。故徵釋云：謂不計著外性非性，自心現處，則不
X17n0323_p0200a08║著二邊。以不著故，二邊妄想所不能轉。相境非性，
X17n0323_p0200a09║非性即空，何轉之有？覺自心現故，則自心現。妄想
X17n0323_p0200a10║不生者，既了自心，復何所生？是則心不自生心，心
X17n0323_p0200a11║不自轉心，心不自著心，豈復自心墮於自心邪？故
X17n0323_p0200a12║妄想不生者，則順於空相，入三解脫門，是豈與外
X17n0323_p0200a13║道同哉？次正引論廣辨邪正，則曰我念一時等。不
X17n0323_p0200a14║請空閒者，空閒猶間隙也，當是請問之儀，如禮有
X17n0323_p0200a15║請問之語是也。而彼不請，卒然有問，所以責之也。
X17n0323_p0200a16║彼問雖多，槩以一世論報之，所以拒之也。如是說
X17n0323_p0200a17║者，悉是世論，則率由情見，所以抑之也。又曰：非我
X17n0323_p0200a18║所說，是汝世論，所以外之也。我唯說下，即佛自示
X17n0323_p0200a19║正教，不出三道因果。謂無始虗偽等煩惱也，種種
X17n0323_p0200a20║諸惡之因業也，三有苦也，及迷心起妄，攀緣外性
X17n0323_p0200a21║等。斯皆內教正因緣之說，非外道所知。又曰：如外
X17n0323_p0200a22║道法者，重舉彼計，以格其說。言我諸根義，三合知
X17n0323_p0200a23║生者，按唐譯，則我及根境合故，有於知生。知即識
X17n0323_p0200a24║也。或說以為因，或說無因等，佛皆異其說曰：我不
X17n0323_p0200b01║說因，不說無因，唯說妄想攝所攝性等。夫言施設
X17n0323_p0200b02║緣起，則未甞無因。言妄想，則未甞有因。但不如彼
X17n0323_p0200b03║說有即常，說無即斷。故曰：非汝及餘墮受我見相
X17n0323_p0200b04║續者所能覺知，則邪正於是別矣。受我見者，或本
X17n0323_p0200b05║無見字。謂由受有我，由我故受，展轉相續，皆外道
X17n0323_p0200b06║見。言涅槃虗空滅等，文似孤然。因上外道亦問此
X17n0323_p0200b07║故，何為亦世論邪？故釋云：爾無為之法，本實非三。
X17n0323_p0200b08║彼以數問，亦世論也。（二）
X17n0323_p0200b09║復次，大慧！爾時世論婆羅門，復問我言：癡受業因故，
X17n0323_p0200b10║有三有耶？為無因耶？我時報言：此二者亦是世論耳。
X17n0323_p0200b11║彼復問言：一切性皆入自共相耶？我復報言：此亦世
X17n0323_p0200b12║論。婆羅門！乃至意流妄計外塵，皆是世論。復次，大慧！
X17n0323_p0200b13║爾時世論婆羅門，復問我言：頗有非世論者不？我是
X17n0323_p0200b14║一切外道之宗，說種種句味因緣譬喻莊嚴。我復報
X17n0323_p0200b15║言：婆羅門！有非汝有者，非為非宗非說非不說，種種
X17n0323_p0200b16║句味非不因譬莊嚴。婆羅門言：何等為非世論非非
X17n0323_p0200b17║宗非非說？我時報言：婆羅門！有非世論，汝諸外道所
X17n0323_p0200b18║不能知，以於外性不實妄想虗偽計著故，謂妄想不
X17n0323_p0200b19║生，覺了有無自心現量，妄想不生，不受外塵，妄想永
X17n0323_p0200b20║息，是名非世論。此是我法，非汝有也。婆羅門！略說彼
X17n0323_p0200b21║識，若來若去，若死若生，若樂若苦，若溺若見，若觸若
X17n0323_p0200b22║著種種相，若和合相續，若愛若因計著。婆羅門！如是
X17n0323_p0200b23║比者，是汝等世論，非是我有。大慧！世論婆羅門，作如
X17n0323_p0200b24║是問，我如是答，彼即點然不辭而退，思自通處作是
X17n0323_p0200c01║念言：沙門釋子出於通外，說無生無相無因，覺自妄
X17n0323_p0200c02║想現相，妄想不生。
X17n0323_p0200c03║彼復挾佛二三義為問。使佛以實告，則墮彼問矣。
X17n0323_p0200c04║故亦以世論杜其辭。乃至曰：意流妄計外塵，皆是
X17n0323_p0200c05║世論。此則齊彼所知。凡意識流動，隨塵計著，無問
X17n0323_p0200c06║邪正，皆為世論。使彼不得問，所以杜之也。彼論既
X17n0323_p0200c07║窮，於是始有非世論之請。如來言有而非汝有，直
X17n0323_p0200c08║為異之之論，所以啟之也。一一皆言非等，所以對
X17n0323_p0200c09║外言也。是終未與說實。及其再請，而曰非非宗者，
X17n0323_p0200c10║謂何等為非非宗？非非說者，意指今宗說言也。乃
X17n0323_p0200c11║復抑之，非汝所知。以其於外法妄想計著，不唯不
X17n0323_p0200c12║能信入，亦復隨語生解，起請見過，所以難之也。不
X17n0323_p0200c13║得已而後為說，亦不過謂妄想不生等。凡以二義
X17n0323_p0200c14║故，謂覺了有無。無非自心現量，則妄想不生。不受
X17n0323_p0200c15║外塵故，則妄想永息。永息猶不生也。是即非世論。
X17n0323_p0200c16║始知三世諸佛，初無一法與人。但令妄想不生，則
X17n0323_p0200c17║天真妙性，不遠而復，皆自己有。且曰此是我法，非
X17n0323_p0200c18║汝有者，亦所以奪之也。因說彼所有者，則曰略說
X17n0323_p0200c19║彼識若來若去等，謂有如是種種異相。溺謂陷溺，
X17n0323_p0200c20║不能自出之謂。餘皆可知。然則識相無性，而計有
X17n0323_p0200c21║去來等，故知其妄也。然以各不相有，則彼此一爾。
X17n0323_p0200c22║而有真妄虗實，所以異也。彼論既屈，負慚而退，亦
X17n0323_p0200c23║不暇辭耳。且言思自通處，又曰出於通外者，此皆
X17n0323_p0200c24║外道退而有言。以佛所說，求諸己而不得，始知佛
X17n0323_p0201a01║說出於自通之外，而曰說無生無相等。觀其所領，
X17n0323_p0201a02║亦足見其曉悟矣。（三）
X17n0323_p0201a03║大慧！此即是汝向所問，我何故說習近世論種種辯
X17n0323_p0201a04║說，攝受貪欲不攝受法？大慧白佛言：世尊！攝受貪欲
X17n0323_p0201a05║及法，有何句義？佛告大慧：善哉，善哉！汝乃能為未來
X17n0323_p0201a06║眾生，思惟諮問如是句義。諦聽，諦聽！善思念之，當為
X17n0323_p0201a07║汝說。大慧白佛言：唯然受教。佛告大慧：所謂貪者，若
X17n0323_p0201a08║取若捨若觸若味，繫著外塵墮二邊見，復生苦陰生
X17n0323_p0201a09║老病死憂悲苦惱，如是諸愚皆從愛起。斯由習近世
X17n0323_p0201a10║論及世論者，我及諸佛說名為貪。是名攝受貪欲不
X17n0323_p0201a11║攝受法。大慧！云何攝受法？謂善覺知自心現量，見人
X17n0323_p0201a12║無我及法無我相，妄想不生；善知上上地，離心意意
X17n0323_p0201a13║識，一切諸佛智慧灌頂，具足攝受十無盡句，於一切
X17n0323_p0201a14║法無開發自在，是名為法。所謂不墮一切見、一切虗
X17n0323_p0201a15║偽、一切妄想、一切性、一切二邊。大慧！多有外道癡人，
X17n0323_p0201a16║墮於二邊若常若斷，非黠慧者受無因論則起常見，
X17n0323_p0201a17║外因壞因緣非性則起斷見。大慧！我不見生住滅故
X17n0323_p0201a18║說名為法。大慧！是名貪欲及法，汝及餘菩薩摩訶薩
X17n0323_p0201a19║應當修學。爾時世尊欲重宣此義，而說偈言：
X17n0323_p0201a20║一切世間論，外道虗妄說，妄見作所作，彼則無自宗。
X17n0323_p0201a21║唯我一自宗，離於作所作，為諸弟子說，遠離諸世論。
X17n0323_p0201a22║心量不可見，不觀察二心，攝所攝非性，斷常二俱離。
X17n0323_p0201a23║乃至心流轉，是則為世論，妄想不轉者，是人見自心。
X17n0323_p0201a24║來者謂事生，去者事不現，明了知去來，妄想不復生。
X17n0323_p0201b01║有常及無常，所作無所作，此世他世等，斯皆世論通。
X17n0323_p0201b02║三結指所答云云。大慧因問攝受貪欲等義，答中
X17n0323_p0201b03║以取舍等為貪，貪即惑也，以貪故繫著外塵等業
X17n0323_p0201b04║也，復生苦陰等報也，皆以愛為本。愛復由習近世
X17n0323_p0201b05║論及世論者，者則人也，皆能攝令生貪，故云攝受
X17n0323_p0201b06║貪欲。不攝受法，左右異言爾，而請中有及法之言，
X17n0323_p0201b07║故復告其所以。攝受法者，即善覺知自心現量等，
X17n0323_p0201b08║此以知諸法門為法。又曰：不墮一切見等，則以離
X17n0323_p0201b09║妄為法。竝義如前釋。然則覺法由於離妄，離妄必
X17n0323_p0201b10║由覺法，文雖竝出，旨實互顯。多有外道癡人者，因
X17n0323_p0201b11║斥凡墮邊見者，皆愚人法，非黠慧者，意令聞而自
X17n0323_p0201b12║化。受無因論，則起常見者，謂四大性常，不假因成，
X17n0323_p0201b13║故成常見。或見外因壞滅，計因緣非性，則成斷見。
X17n0323_p0201b14║又曰：我不見生住滅故，則生而無生，滅而無滅。反
X17n0323_p0201b15║上斷常，是亦名法。偈初四句，通頌世論計作所作，
X17n0323_p0201b16║而不知唯自心量故，無有自宗。佛法異彼，則曰：唯
X17n0323_p0201b17║我一自宗。謂唯以自心為宗，則一切皆法自心量
X17n0323_p0201b18║故，離作所作等。諸世論計心量不可見者，惟其自
X17n0323_p0201b19║心性離故，不可以有無見，不可以能所攝。則不觀
X17n0323_p0201b20║察有無二心，了攝所攝非性，出於斷常。故得以流
X17n0323_p0201b21║轉者，皆為世論。唯不隨妄想轉者，名見自心。若見
X17n0323_p0201b22║自心，心實非見。以此為宗，宗亦非宗。所謂唯一真
X17n0323_p0201b23║如智獨存者，斯得之矣。故曰：來者，謂事生等。謂事
X17n0323_p0201b24║之來去，自彼來去，而此心不動。如鏡之現象，象有
X17n0323_p0201c01║生滅，而明未甞動。惟其出於來去者，然後乃知來
X17n0323_p0201c02║來者不來，去去者不去。雖或來去，而不為來去所
X17n0323_p0201c03║轉，則妄想不復生矣。凡自心外有常無常等諸差
X17n0323_p0201c04║別見者，皆世論通，非佛法也。（四）○右第十六章
X17n0323_p0201c05║爾時大慧菩薩復白佛言：世尊！所言涅槃者，說何等
X17n0323_p0201c06║法名為涅槃，而諸外道各起妄想？佛告大慧：諦聽，諦
X17n0323_p0201c07║聽！善思念之！當為汝說。如諸外道妄想涅槃，非彼妄
X17n0323_p0201c08║想隨順涅槃。大慧白佛言：唯然受教。佛告大慧：或有
X17n0323_p0201c09║外道陰界入滅，境界離欲見法無常，心心法品不生
X17n0323_p0201c10║不念，去來現在境界諸受陰盡，如燈火滅如種子壞
X17n0323_p0201c11║妄想不生，斯等於此作涅槃想。大慧！非以見壞名為
X17n0323_p0201c12║涅槃。
X17n0323_p0201c13║有以色心轉變，至於無變，名為涅槃，辨二乘之所
X17n0323_p0201c14║得。又以妄想識滅為涅槃，斥外道之所計，則既明
X17n0323_p0201c15║矣。大慧！復有所請者，惟恐理未盡明，見未盡破，一
X17n0323_p0201c16║為所惑，墮於邪見，則究竟解脫之道，無上涅槃之
X17n0323_p0201c17║城，反致侵毀，法身慧命，不得而立。此聖人之所憂，
X17n0323_p0201c18║而不可不辨者。文曰：或有外道陰界入滅等，作涅
X17n0323_p0201c19║槃想者。按提婆論釋，凡二十種計，此當第一小乘
X17n0323_p0201c20║外道論。論曰：諸受陰盡如燈滅，種壞風止名涅槃。
X17n0323_p0201c21║今文則又曰：境界離欲等。謂於六塵無染，故曰離
X17n0323_p0201c22║欲。見諸法無常，故不起心心數法。以不念過現等
X17n0323_p0201c23║境，故諸受陰盡，如燈滅種壞。受滅則想滅，故曰妄
X17n0323_p0201c24║想不生。且約滅想云爾。其實見想不除，故斥曰：非
X17n0323_p0202a01║以見壞為涅槃。是猶在見中，亦可以此總破諸見，
X17n0323_p0202a02║所以為非一也（一）。
X17n0323_p0202a03║大慧！或以從方至方名為解脫，境界想滅猶如風止；
X17n0323_p0202a04║或復以覺所覺見壞名為解脫；或見常無常作解脫
X17n0323_p0202a05║想；或見種種相想招致苦生因，思惟是已不善覺知
X17n0323_p0202a06║自心現量，怖畏於相而見無相，深生愛樂作涅槃想；
X17n0323_p0202a07║或有覺知內外諸法自相共相，去來現在有性不壞
X17n0323_p0202a08║作涅槃相；或謂我人眾生壽命一切法壞作涅槃想；
X17n0323_p0202a09║或以外道惡燒智慧見自性及士夫，彼二有間士夫
X17n0323_p0202a10║所出名為自性，如冥初比求那轉變，求那是作者作
X17n0323_p0202a11║涅槃想；或謂福非福盡，或謂諸煩惱盡，或謂智慧，或
X17n0323_p0202a12║見自在是真實作生死者作涅槃想；或謂展轉相生
X17n0323_p0202a13║生死更無餘因，如是即是計著因，而彼愚癡不能覺
X17n0323_p0202a14║知，以不知故作涅槃想；或有外道言得真諦道作涅
X17n0323_p0202a15║槃想；或見功德功德所起和合一異俱不俱作涅槃
X17n0323_p0202a16║想；或見自性所起孔雀文彩種種雜寶及利刺等性，
X17n0323_p0202a17║見已作涅槃想。大慧！或有覺二十五真實，或王守護
X17n0323_p0202a18║國受六德論作涅槃想；或見時是作者時節世間，如
X17n0323_p0202a19║是覺者作涅槃想；或謂性，或謂非性，或謂知性非性，
X17n0323_p0202a20║或見有覺與涅槃差別作涅槃想。
X17n0323_p0202a21║此下凡二十一計，或云涅槃，或云解脫，並同出異
X17n0323_p0202a22║名，或義有同異（云云）。言從方至方者，論云：第二外
X17n0323_p0202a23║道說最初有方，從方生世間及人，從人生天地，次
X17n0323_p0202a24║第滅沒，還入彼處，說方是常，名為涅槃因。今謂方
X17n0323_p0202b01║猶方所，亦彼此也。而趣方者，不失自性云爾。又曰：
X17n0323_p0202b02║境界想滅，猶如風止，則無迹而已。據論合在上種
X17n0323_p0202b03║滅文，下文差互耳。舊或以此句當風仙外道，計風
X17n0323_p0202b04║能生殺萬物，說風為常，是涅槃者，意全不類，豈必
X17n0323_p0202b05║然乎？凡後有名相，與論絕不類者，例是不必對會
X17n0323_p0202b06║也。或復以覺所覺見壞為解脫者，凡外道曰覺，多
X17n0323_p0202b07║謂覺想，彼復不存能所之異，故曰見壞。而猶有壞
X17n0323_p0202b08║者，未離想故。或見常無常者，按論謂是外道說，其
X17n0323_p0202b09║師云：伊賖那形相不可見，遍一切處，而能生一切
X17n0323_p0202b10║物，即賖那是常，名為涅槃，所生之物，即名無常。或
X17n0323_p0202b11║見種種相想，招致苦生因等，是以相想而為苦因，
X17n0323_p0202b12║不知相即自心現量，捨相而著無相見者。或見內
X17n0323_p0202b13║外等法，有自共相三世之異，別計性不壞作涅槃
X17n0323_p0202b14║者。或謂於我人眾生等一切假實法壞而作想者，
X17n0323_p0202b15║此雖計壞，而非無我人眾生壽者，見既不破，亦邪
X17n0323_p0202b16║計爾。或以外道惡燒智慧者，先出彼非相，義通文
X17n0323_p0202b17║別，則是以惡見火燒滅正智也。見自性及士夫彼
X17n0323_p0202b18║二有間者，間當去呼，猶間異也。謂自性即士夫所
X17n0323_p0202b19║從出，言其有能所之間，故曰士夫所出名為自性，
X17n0323_p0202b20║如冥初生覺之比。一往引同，非即彼計，彼計如後。
X17n0323_p0202b21║又曰求那轉變等，謂求那有自性、有所依，所依諸
X17n0323_p0202b22║緣則有轉變，而求那自性即是作者，計此不變作
X17n0323_p0202b23║涅槃想。惑謂福非福盡者，皆指盡處作涅槃見。或
X17n0323_p0202b24║謂諸煩惱盡等者，按論本一計，謂是外道說煩惱
X17n0323_p0202c01║盡依智名涅槃。或見自在等，論云：自在天能造作
X17n0323_p0202c02║眾生及一切物。又言：我造一切物，於一切法中勝，
X17n0323_p0202c03║是我能作生，名常是涅槃因。即此計也。或謂展轉
X17n0323_p0202c04║相生故有生死，無別有因者，曾不知如是計著是
X17n0323_p0202c05║即生死之因，而彼愚不覺，以不知故計無因作涅
X17n0323_p0202c06║槃想。或言得真諦道者，僧佉論師說：二十五諦自
X17n0323_p0202c07║性因生，諸眾生自性是常，名涅槃因。論又云：於中
X17n0323_p0202c08║隨何等性修行，如實證知自性生，還入自性，能離
X17n0323_p0202c09║一切生死等。按論是僧佉釋，亦未可憑。據後經文
X17n0323_p0202c10║自有覺二十五諦真實之言，真實豈非諦義？安得
X17n0323_p0202c11║於此互出之邪？況論却無後段經文，驗是二十五
X17n0323_p0202c12║諦即其計也。而言得真諦道者，此亦外道常語爾，
X17n0323_p0202c13║如冥諦等亦名諦故。又曰：瞿曇雖神，不如我道真。
X17n0323_p0202c14║但以佛教望之，非真諦爾。或見功德者，論亦曰：作、
X17n0323_p0202c15║所作、和合等。凡外道所謂功德，多指苦行。仍於所
X17n0323_p0202c16║起和合處，作四句見計著。或見自性所起，如孔雀
X17n0323_p0202c17║文采者，論謂無因論師作如是說等。謂皆出於自
X17n0323_p0202c18║然，不由造作。計自然性為是者，此下間大慧字未
X17n0323_p0202c19║詳。或恐是外道之宗，故更端言之。不然則多爾。二
X17n0323_p0202c20║十五真實者，真實即諦義。如前冥初生覺，次第轉
X17n0323_p0202c21║生二十五諦，即其相也（名義別出）。或王守護國土，受六
X17n0323_p0202c22║德論者（六德義如別出）。此或以能安世諦為涅槃。或見時
X17n0323_p0202c23║是作者，時謂時節。以世間作必依時，時有變遷，而
X17n0323_p0202c24║作者不異。如是而覺者，論亦曰：時論師說時是常，
X17n0323_p0203a01║能生一切物等是也。或謂性等，性即是有。謂如地
X17n0323_p0203a02║水火風等物，各有其性，能生萬物。或物即是性，非
X17n0323_p0203a03║性則無物。謂反上性等如虗空，如萬物之因性，非
X17n0323_p0203a04║性則兼有無言之。謂是外道說本無物而有水生，
X17n0323_p0203a05║從水生一切物等，即其計也。或見有覺與涅槃差
X17n0323_p0203a06║別而作想者，若見有異，何從作想？是應以前諸計，
X17n0323_p0203a07║多計覺等為涅槃。此復見其異相，故翻前計，於所
X17n0323_p0203a08║異處作涅槃想。大略如此。餘有同異，須者檢之。雖
X17n0323_p0203a09║是外計，亦須文理粗通可也（二）。
X17n0323_p0203a10║有如是比種種妄想，外道所說不成所成，智者所棄。
X17n0323_p0203a11║大慧！如是一切悉墮二邊作涅槃想，如是等外道涅
X17n0323_p0203a12║槃妄想，彼中都無若生若滅。大慧！彼一一外道涅槃，
X17n0323_p0203a13║彼等自論智慧觀察都無所立，如彼妄想心意來去
X17n0323_p0203a14║漂馳流動，一切無有得涅槃者。大慧！如我所說涅槃
X17n0323_p0203a15║者，謂善覺知自心現量不著外性，離於四句見如實
X17n0323_p0203a16║處，不墮自心現妄想二邊，攝所攝不可得，一切度量
X17n0323_p0203a17║不見所成，愚於真實不應攝受，棄捨彼已得自覺聖
X17n0323_p0203a18║法，知二無我離二煩惱，淨除二障永離二死，上上地
X17n0323_p0203a19║如來地，如影幻等諸深三昧，離心意意識說名涅槃。
X17n0323_p0203a20║大慧！汝及餘菩薩摩訶薩應當修學，當疾遠離一切
X17n0323_p0203a21║外道諸涅槃見。
X17n0323_p0203a22║結斥，文凡五非。言不成所成者，惟其皆妄想故，雖
X17n0323_p0203a23║計涅槃，而不成所成之涅槃。前文所謂非彼妄想
X17n0323_p0203a24║隨順涅槃，故為智者所棄，一也。又曰如是一切悉
X17n0323_p0203b01║墮二邊者，二也。又彼雖妄計生滅，而實彼法何曾
X17n0323_p0203b02║生滅，三也。然彼皆邪論，正智觀之，本無成立，四也。
X17n0323_p0203b03║抑又以彼心想流動，乖涅槃性，是故無有得涅槃
X17n0323_p0203b04║者，五也。並如文云云。以是辨之，足顯其妄。如我所
X17n0323_p0203b05║得下，對邪顯正，其文亦五：謂善覺知自心現量，不
X17n0323_p0203b06║著外性，一也。離於四句，見如實處，二也。不墮自心
X17n0323_p0203b07║現妄想二邊，則攝所攝不可得，三也。一切度量，不
X17n0323_p0203b08║見所成，顯今涅槃出眾邪外，四也。愚於真實，不應
X17n0323_p0203b09║攝受者，謂凡迷實理，隨有所見，不應攝受，而亦不
X17n0323_p0203b10║自攝受，則一切無著，五也。亦可反上五義，對之可
X17n0323_p0203b11║見（云云）。由是言之，凡彼蔽涅槃者，皆當棄去，故曰
X17n0323_p0203b12║棄捨彼已，彼得自覺聖法，則無上玅心，理當自顯。
X17n0323_p0203b13║所謂常樂我淨，以至恒沙性淨功德，亦是對妄強
X17n0323_p0203b14║名。究竟言之，本無一法，若有所得，即非涅槃。又由
X17n0323_p0203b15║自他俱離，方證無得之得，知二無我等，即所證覺
X17n0323_p0203b16║法也，義見上解。得如幻影等諸深三昧，離心意意
X17n0323_p0203b17║識，皆所以顯涅槃者。若夫克論所渭涅槃，則非證
X17n0323_p0203b18║非非證，非得非非得，非離非非離，玅絕百非，咸亡
X17n0323_p0203b19║四性，如是安住，是為究竟祕密理藏也（三）。
X17n0323_p0203b20║爾時，世尊欲重宣此義，而說偈言：
X17n0323_p0203b21║外道涅槃見，各各起妄想，斯從心想生，無解脫方便。
X17n0323_p0203b22║愚於縛縛者，遠離善方便，外道解脫想，解脫終不生。
X17n0323_p0203b23║眾智各異趣，外道所見通，彼悉無解脫，愚癡妄想故。
X17n0323_p0203b24║一切癡外道，妄見作所作，有無有品論，彼悉無解脫。
X17n0323_p0203c01║凡愚樂妄想，不聞真實慧，言語三苦本，真實滅苦因。
X17n0323_p0203c02║譬如鏡中像，雖現而非有，於妄想心鏡，愚夫見有二。
X17n0323_p0203c03║不識心及緣，則起二妄想，了心及境界，妄想則不生。
X17n0323_p0203c04║心者即種種，遠離相所相，事現而無現，如彼愚妄想。
X17n0323_p0203c05║三有唯妄想，外義悉無有，妄想種種現，凡愚不能
X17n0323_p0203c06║了。經經說妄想，終不出於名，若離於言說，亦無有所
X17n0323_p0203c07║說。
X17n0323_p0203c08║偈頌為二：初凡四偈，並言外計無有解脫，而其義
X17n0323_p0203c09║有四：一者不出想心，二者不善方便，三者一依癡
X17n0323_p0203c10║想，四者妄見有無。由是言之，所謂解脫，本無有法，
X17n0323_p0203c11║但離癡想等，斯為解脫爾。次言凡愚唯著妄想，與
X17n0323_p0203c12║上互顯其意。初四句法，不出妄想真實。謂妄想出
X17n0323_p0203c13║於言語，故為三苦本。真實反於妄想，故為滅苦因。
X17n0323_p0203c14║然則言語真實，復何與焉？但由凡迷自生向背，故
X17n0323_p0203c15║今示之，意令眾生反迷歸悟也。譬如鏡中象下，別
X17n0323_p0203c16║舉譬顯。即鏡以喻心，象以喻境。現而非有，其妄可
X17n0323_p0203c17║知。了境即心，鏡象不二。而言愚夫見有二者，謂心
X17n0323_p0203c18║境之二也。不識心及緣者，緣亦境也。以不識故，謂
X17n0323_p0203c19║心與境異。是心與境皆起妄，則二妄想也。了則不
X17n0323_p0203c20║二，故妄想不生。心即種種，故無別所相。事現而無
X17n0323_p0203c21║現等，合上鏡象四句也。三有唯妄想者，一妄想外，
X17n0323_p0203c22║更無有法。經經說妄想，終不出於名。一假名外，亦
X17n0323_p0203c23║無有說，無說則無法。然則妄想一出於心，解脫亦
X17n0323_p0203c24║從心得。解不自解，由縛而有解。縛不自縛，因心而
X17n0323_p0204a01║成縛。若達心性本空，則縛與縛者，當處解脫。惟其
X17n0323_p0204a02║不了，但增妄想。究而言之，唯一心法翻覆而已矣。
X17n0323_p0204a03║斯皆如來示人，令從省要處悟入也（四）。○右第十
X17n0323_p0204a04║七章
X17n0323_p0204a05║楞伽阿䟦多羅寶經卷第三竟
X17n0323_p0204a06║楞伽阿䟦多羅寶經卷第四。
X17n0323_p0204a07║一切佛語心品第一之四。
X17n0323_p0204a08║爾時大慧菩薩白佛言：世尊！惟願為說三藐三佛陀，
X17n0323_p0204a09║我及餘菩薩摩訶薩，善於如來自性自覺覺他。佛告
X17n0323_p0204a10║大慧：恣所欲問，我當為汝隨所問說。大慧白佛言：世
X17n0323_p0204a11║尊！如來、應供、等正覺，為作耶為不作耶？為事耶為因
X17n0323_p0204a12║耶？為相耶為所相耶？為說耶為所說耶？為覺耶為所
X17n0323_p0204a13║覺耶？如是等辭句，為異為不異？佛告大慧：如來、應供、
X17n0323_p0204a14║等正覺，於如是等辭句，非事非因。所以者何？俱有過
X17n0323_p0204a15║故。大慧！若如來是事者，或作或無常，無常故一切事
X17n0323_p0204a16║應是如來，我及諸佛皆所不欲。若非所作者，無所得
X17n0323_p0204a17║故方便則空，同於兔角槃大之子，以無所有故。大慧！
X17n0323_p0204a18║若無事無因者則非有非無，若非有非無則出於四
X17n0323_p0204a19║句，四句者是世間言說，若出四句者則不墮四句，不
X17n0323_p0204a20║墮四句故智者所取，一切如來句義亦如是，慧者當
X17n0323_p0204a21║知。
X17n0323_p0204a22║佛固不易聞見，而知佛益難。大慧於是清說三藐
X17n0323_p0204a23║三佛陀，此言正徧知，又曰善於如來自性、自覺、覺
X17n0323_p0204a24║他。自性謂法身也。知覺理一，故得互顯。文因明涅
X17n0323_p0204b01║槃而來，亦為後世。欲善知佛者，請凡約六義，謂作、
X17n0323_p0204b02║不作等。作謂修治造作，義該因果，故繼之事因，事
X17n0323_p0204b03║即果也。不作則非事非因，故略不言，亦與下答文
X17n0323_p0204b04║互出。相謂身相、言說、覺知也，竝以理性為所相等。
X17n0323_p0204b05║如是辭句為異為不異者，謂如來自性於作不作
X17n0323_p0204b06║等辭句為異不邪？答中先酬所問，直言非事非因，
X17n0323_p0204b07║即非因非果也。準後徵釋，應云非作非不作，亦可
X17n0323_p0204b08║言非則不作義，因果則作義，故得兼之。言俱有過
X17n0323_p0204b09║者，不直遮事因而已，正言如來若唯事因則墮作
X17n0323_p0204b10║過，若非事因墮無所有過，方盡文旨。先以非事覈
X17n0323_p0204b11║事，則曰若如來是事等。謂若如來定須因果等事，
X17n0323_p0204b12║則同作法。作則無常，同一切事。故曰一切事應是
X17n0323_p0204b13║如來，佛亦不欲。是佛不許同彼事也。理而言之，方
X17n0323_p0204b14║復求同一切法不可得，況不欲乎。亦且一往覈非
X17n0323_p0204b15║云爾。舉果知因，故略不言因。次以事覈非事，則曰
X17n0323_p0204b16║若非所作等。即覈上非事非因句，異其言爾。故以
X17n0323_p0204b17║方便對言之。謂非所作，則無所得。無所得，則福智
X17n0323_p0204b18║方便皆為徒施。故方便則空，同於兔角槃大之子，
X17n0323_p0204b19║謂石女兒也。由是言之，自性法身克體，則不當因
X17n0323_p0204b20║果脩顯，則非無事因。是謂非有事因。非無事因，則
X17n0323_p0204b21║非有非無。文偏言者，亦略如向說。言四句是世間
X17n0323_p0204b22║言說者，謂有無等四句。若出四句，則不墮有無等
X17n0323_p0204b23║戲論，是智者所取。即是如來法身句義也（一）。
X17n0323_p0204b24║如我所說，一切法無我。當知此義，無我性是無我。一
X17n0323_p0204c01║切法有自性、無他性，如牛馬。大慧，譬如非牛馬性、非
X17n0323_p0204c02║馬牛性，其實非有非無，彼非無自性。如是，大慧，一切
X17n0323_p0204c03║諸法非無自相、有自相，但非無我，愚夫之所能知，以
X17n0323_p0204c04║妄想故。如是一切法空、無生、無自性，當如是知。如來
X17n0323_p0204c05║如是與陰，非異非不異。若不異陰者，應是無常；若異
X17n0323_p0204c06║者，方便則空；若二者，應有異。如牛角相似故不異，長
X17n0323_p0204c07║短差別故有異；一切法亦如是。大慧，如牛右角異左
X17n0323_p0204c08║角，左角異右角，如是長短種種色各各異。大慧，如來
X17n0323_p0204c09║於陰、界、入，非異非不異；如是如來、解脫，非異非不異；
X17n0323_p0204c10║如是如來以解脫名說。若如來異解脫者，應色相成；
X17n0323_p0204c11║色相成故，應無常。若不異者，脩行者得相應無分別，
X17n0323_p0204c12║而脩行者見分別，是故非異非不異。如是智及爾𦦨，
X17n0323_p0204c13║非異非不異。
X17n0323_p0204c14║前約法身自性相，非異非不異，則通而且總。故次
X17n0323_p0204c15║具明三德，仍對陰等言之，方極其致。初法身文，先
X17n0323_p0204c16║舉一切法無我句，以立法身義。本因自釋云：無我
X17n0323_p0204c17║性是無我，謂無我之我，即真我也。故自真我言之，
X17n0323_p0204c18║則曰自性。以無妄我言之，則曰無我性。故曰一切
X17n0323_p0204c19║法有自性，無他性。知一切法是法身自性，則無妄
X17n0323_p0204c20║矣。然復應知自性有二，謂獨一絕待之自性，此生
X17n0323_p0204c21║佛所同。有自他形對之自性，則生佛所異。今當初
X17n0323_p0204c22║義，故非對他。而曰無他性者，此方對自之他。言他
X17n0323_p0204c23║則其自可知。故知兩句各有所屬。如牛馬者，譬顯
X17n0323_p0204c24║也。葢牛性柔，馬性剛，而不相有。故曰譬如非牛馬
X17n0323_p0205a01║性，非馬牛性。正言非牛則馬性，非馬則牛性，而一
X17n0323_p0205a02║有一無。故曰其實非有非無。彼雖互無，而一知之
X17n0323_p0205a03║性不異。則又曰彼非無自性，類法可知。因復例相，
X17n0323_p0205a04║亦曰一切法非無自相，有自相。謂非無諸法之自
X17n0323_p0205a05║相，亦有法身之自相。如是二相，不相傾奪，未始隱
X17n0323_p0205a06║覆。但非凡小愚夫所知。此言無我者，謂無真我之
X17n0323_p0205a07║愚夫也。如是一切法空等，例上無我，示諸異名。皆
X17n0323_p0205a08║如來自性，亦當如是知之。次對五陰，正明非異非
X17n0323_p0205a09║不異。夫陰即苦道，與夫法身，的相翻對。若知不即
X17n0323_p0205a10║不離，不合不散，則陰體本融，即是法身不得轉除
X17n0323_p0205a11║也。於中先立，次覈，三結。言方便則空者，謂法身本
X17n0323_p0205a12║無相，方便則有相。若異陰者，則無方便應應之相，
X17n0323_p0205a13║是則非異非不異。又曰：若二者應有異，覆示上二
X17n0323_p0205a14║義，不應復異，異則不成非異非不異也。故就牛角，
X17n0323_p0205a15║開二喻示之。初異牛角似喻，喻一切法異，而法身
X17n0323_p0205a16║性同，故曰一切法亦如是。次一牛異角喻，喻法身
X17n0323_p0205a17║本一，而諸法宛然。如是長短種種色異者，亦猶左
X17n0323_p0205a18║右角之不同也。結文可知。解脫中，亦先立如來。以
X17n0323_p0205a19║解脫名說者，即解脫是如來異名，亦佛之大用，故
X17n0323_p0205a20║對色相明之。若如來異解脫者，應色相是如來，非
X17n0323_p0205a21║解脫也。若色相所成，則應無常。若不異者，如修行
X17n0323_p0205a22║者，得解脫相，應無人法之異。若亦見有分別異者，
X17n0323_p0205a23║則不可云一。而特以修行對覈者，以因顯果，亦一
X17n0323_p0205a24║往爾。般若與爾𦦨，約智障相翻言之，文但標例而
X17n0323_p0205b01║已。准義應云：若異，則離障無智，如離水無水。若不
X17n0323_p0205b02║異，則障豈即智，而理須融氷。亦非異非不異，可以
X17n0323_p0205b03║意得。（二）
X17n0323_p0205b04║大慧，智及爾炎，非異非不異者，非常非無常、非作非
X17n0323_p0205b05║所作、非有為非無為、非覺非所覺、非相非所相、非陰
X17n0323_p0205b06║非異陰、非說非所說、非一非異、非俱非不俱。非一非
X17n0323_p0205b07║異、非俱非不俱故，悉離一切量；離一切量則無言說，
X17n0323_p0205b08║無言說則無生，無生則無滅，無滅則寂滅，寂滅則自
X17n0323_p0205b09║性涅槃，自性涅槃則無事無因，無事無因則無攀緣，
X17n0323_p0205b10║無攀緣則出過一切虗偽，出過一切虗偽則是如來，
X17n0323_p0205b11║如來則是三藐三佛陀。大慧，是名三藐三佛陀佛陀。
X17n0323_p0205b12║大慧，三藐三佛陀佛陀者，離一切根量。爾時，世尊欲
X17n0323_p0205b13║重宣此義，而說偈言：
X17n0323_p0205b14║悉離諸根量，無事亦無因，已離覺所覺，亦離相所相。
X17n0323_p0205b15║陰緣等正覺，一異莫能見，若無有見者，云何而分別？
X17n0323_p0205b16║非作非不作，非事亦非因，非陰非在陰，亦非有餘雜。
X17n0323_p0205b17║亦非有諸性，如彼妄想見，當知亦非無，此法法亦爾。
X17n0323_p0205b18║以有故有無，以無故有有，若無不應受，若有不應想。
X17n0323_p0205b19║或於我非我，言說量留連，沉溺於二邊，自壞壞世間。
X17n0323_p0205b20║解脫一切過，正觀察我通，是名為正觀，不毀大導師。
X17n0323_p0205b21║所以三皆非異非不異者，以其性融而理一也。一
X17n0323_p0205b22║故中，中故妙，妙故離四句言說。故復例通而結成
X17n0323_p0205b23║之，則曰非常非無常等。總不出非二邊，顯中道；非
X17n0323_p0205b24║能所，顯一相；非四句，顯亡言。仍間雜不次，所以彰
X17n0323_p0205c01║法門混融，無決定也。至於結成理性，則曰離一切
X17n0323_p0205c02║量等。夫離諸言量，則無生寂滅，自性涅槃而已矣。
X17n0323_p0205c03║既彰理性，乃復宗結，示曰無事無因等。唯一法身，
X17n0323_p0205c04║逈然獨立，不見諸法，為所攀緣。故出過一切虗偽，
X17n0323_p0205c05║名為如來三藐三佛陀。重言佛陀者，翻知覺之異，
X17n0323_p0205c06║雙結上二名也。言至於此，可謂極矣。而復疊云離
X17n0323_p0205c07║一切根量者，總酬所問，旨歸法身自性也。偈言悉
X17n0323_p0205c08║離諸根量等，疊頌上諸文，總顯一離相。陰緣等正
X17n0323_p0205c09║覺者，陰即五陰，緣謂界入等攀緣之緣，並對法身
X17n0323_p0205c10║正覺。言非一異，而莫能見，因起後難釋。故曰若無
X17n0323_p0205c11║有見者，難也。意謂既一切悉離，則都無所有，於何
X17n0323_p0205c12║分別非作非不作等。言有餘雜，則不一義也。亦非
X17n0323_p0205c13║有諸法自性，如彼妄想見者。是以其所離，還難自
X17n0323_p0205c14║所分別。宜莫能解者，當知亦非無等釋也。謂雖離
X17n0323_p0205c15║謂相，而亦非無所分別，以其法法自爾故。故曰以
X17n0323_p0205c16║有故有無等。是則有不別有，有其所無。無不別無，
X17n0323_p0205c17║無其所有。是應云以無故無有。文言有有者，或別
X17n0323_p0205c18║有意。故雖有分別，而不妨離相。仍遮其非曰：若無
X17n0323_p0205c19║不應受，受則有矣。若有不應想，想則著矣。若受若
X17n0323_p0205c20║想，皆於法爾上加之情見，所以非也。或於我非我
X17n0323_p0205c21║等，總反斥彼著。以我非我有無言量，留連沉溺。著
X17n0323_p0205c22║於二邊，增損世諦。是為自壞，壞世間也。解脫一切
X17n0323_p0205c23║過者，頌上佛陀離一切根量之過，亦反上沉溺之
X17n0323_p0205c24║失。得正觀察，乃我所通。反顯有無，不名正觀。不毀
X17n0323_p0206a01║大導師者，毀猶謗也，否則謗矣。（三）○右第一章
X17n0323_p0206a02║爾時大慧菩薩復白佛言：世尊！如世尊說：修多羅攝
X17n0323_p0206a03║受不生不滅。又世尊說：不生不滅是如來異名。云何
X17n0323_p0206a04║世尊為無性故說不生不滅？為是如來異名？佛告大
X17n0323_p0206a05║慧：我說一切法不生不滅，有無品不現。大慧白佛言：
X17n0323_p0206a06║世尊！若一切法不生者，則攝受法不可得；一切法不
X17n0323_p0206a07║生故，若名字中有法者，惟願為說。佛告大慧：善哉善
X17n0323_p0206a08║哉！諦聽諦聽！善思念之！吾當為汝分別解說。大慧白
X17n0323_p0206a09║佛言：唯然受教。佛告大慧：我說如來非無性亦非不
X17n0323_p0206a10║生不滅，攝一切法亦不待緣故，不生不滅亦非無義。
X17n0323_p0206a11║大慧！我說意生法身如來名號，彼不生者，一切外道
X17n0323_p0206a12║聲聞緣覺七住菩薩非其境界。大慧！彼不生即如來
X17n0323_p0206a13║異名。
X17n0323_p0206a14║經教言不生不滅者多矣，而所以用義詮旨，則有
X17n0323_p0206a15║同異，不可不審也。大慧於是以彼兩端申一疑，請
X17n0323_p0206a16║為皆無性義邪？抑為異名別有義乎？佛答以不生
X17n0323_p0206a17║不滅，則不有不無，故曰有無品不現。所以拂彼之
X17n0323_p0206a18║見，而教旨異名，兩得之矣。而大慧以謂不現者，不
X17n0323_p0206a19║生也，即攝受一切法不可得，則無而已矣，故曰一
X17n0323_p0206a20║切法不生故。是直以不生無性義領之，故復請異
X17n0323_p0206a21║名中別有法義。答中亦先拂彼見，言我說如來非
X17n0323_p0206a22║無性者，正言異名非謂無性。又曰亦非攝一切法
X17n0323_p0206a23║者，拂上次領義也。亦不待緣者，謂非待生滅而言
X17n0323_p0206a24║不生不滅，則逆其意以遮之也。亦非無義，起後正
X17n0323_p0206b01║答也。則曰我說意生法身如來名號者，其文猶略
X17n0323_p0206b02║具，應云我說不生不滅，即不生義，不生而生，則一
X17n0323_p0206b03║切法身異名，皆從此出，故曰意生法身如來名號，
X17n0323_p0206b04║始得疊云彼不生者等。不然，則此一句，全無生起，
X17n0323_p0206b05║但此不生，異乎大慧所領之不生，將顯一切法皆
X17n0323_p0206b06║趣不生，是如來境界，故曰一切外道，乃至七住菩
X17n0323_p0206b07║薩，非其境界。七住即七地，未得無生，故非其境界，
X17n0323_p0206b08║即其為八地無生也可知矣。故結答中，以不生為
X17n0323_p0206b09║如來異名，即不生不滅，名偏義圓，其理一也（一）。
X17n0323_p0206b10║大慧，譬如因陀羅、釋迦、不蘭陀羅，如是等諸物一一
X17n0323_p0206b11║各有多名，亦非多名而有多性，亦非無自性。如是，大
X17n0323_p0206b12║慧，我於此娑呵世界，有三阿僧祗百千名號，愚夫悉
X17n0323_p0206b13║聞各說我名，而不解我如來異名。大慧，或有眾生知
X17n0323_p0206b14║我如來者，有知一切智者，有知佛者，有知救世者，有
X17n0323_p0206b15║知自覺者，有知導師者，有知廣導者，有知一切導者，
X17n0323_p0206b16║有知仙人者，有知梵者，有知毗細者，有知自在者，有
X17n0323_p0206b17║知勝者，有知迦毗羅者，有知真實邊者，有知月者，有
X17n0323_p0206b18║知日者，有知主者，有知無生者，有知無滅者，有知空
X17n0323_p0206b19║者，有知如如者，有知諦者，有智實際者，有知法性者，
X17n0323_p0206b20║有知涅槃者，有知常者，有知平等者，有知不二者，有
X17n0323_p0206b21║知無相者，有知解脫者，有知道者，有知意生者。大慧，
X17n0323_p0206b22║如是等三阿僧祗百千名號不增不減，此及餘世界
X17n0323_p0206b23║皆悉知我，如水中月不出不入。彼諸愚夫不能知我，
X17n0323_p0206b24║墮二邊故；然悉恭敬供養於我，而不善解知辭句義
X17n0323_p0206c01║趣，不分別名，不解自通，計著種種言說章句，於不生
X17n0323_p0206c02║不滅作無性想，不知如來名號差別。如因陀羅、釋迦、
X17n0323_p0206c03║不蘭陀羅，不解自通會歸終極，於一切法隨說計著。
X17n0323_p0206c04║此下引譬示異名義。如是等諸物者，謂帝釋所住
X17n0323_p0206c05║地及虗空乃至手足，各隨其物以彰異號。是以帝
X17n0323_p0206c06║釋有多種名，人只是一，故無多性。而隨物顯義，故
X17n0323_p0206c07║非無自性。譬佛亦爾，故曰我於是娑呵世界等，凡
X17n0323_p0206c08║列三十三名（恐煩不釋）。始言愚者悉聞各說我名，謂名
X17n0323_p0206c09║各有義也。而不解我如來異名，則不知其體一本
X17n0323_p0206c10║於不生不滅也。又曰皆悉知我等，即智者能知。如
X17n0323_p0206c11║水中月不出不入，謂虗空之月如法身，應於眾生
X17n0323_p0206c12║心水而現。如應身而影，不離水故不出，亦不外來
X17n0323_p0206c13║故不入。不入故不生，不出故不滅。以喻顯法，其理
X17n0323_p0206c14║如之。此猶分喻，不可守喻而害法也，可以意知。彼
X17n0323_p0206c15║諸愚夫等，覆釋彼不知者，由墮二邊故，昧於不生
X17n0323_p0206c16║不滅中道應本。亦如世人或以著相見佛，或謂佛
X17n0323_p0206c17║無形相，是皆墮於二邊。雖亦供養，豈識所以真佛
X17n0323_p0206c18║者哉。而不善解下，凡列三失。謂不善解知辭句義
X17n0323_p0206c19║趣，一也。不分別名，二也。不解自通，三也。計著種種
X17n0323_p0206c20║言說等，釋三失也。於不生不滅作無性想者，正釋
X17n0323_p0206c21║不善解知不生義趣，但成無法而已。亦結斥前所
X17n0323_p0206c22║領也，釋不解自通。言會歸終極者，即自性法身一
X17n0323_p0206c23║也，是亦不能反諸自己之謂（二）。
X17n0323_p0206c24║大慧，彼諸癡人作如是言：義如言說，義說無異。所以
X17n0323_p0207a01║者何？謂義無身故，言說之外更無餘義，唯止言說。大
X17n0323_p0207a02║慧，彼惡燒智不知言說自性，不知言說生滅、義不生
X17n0323_p0207a03║滅。大慧，一切言說墮於文字，義則不墮；離性非性故，
X17n0323_p0207a04║無受生亦無身。大慧，如來不說墮文字法，文字有無
X17n0323_p0207a05║不可得故，除不墮文字。
X17n0323_p0207a06║因上言義，示有得失。初言一向失，則曰義，如言說
X17n0323_p0207a07║等。夫義有二種，謂言下之義，有體上之義。此知言
X17n0323_p0207a08║下之義而已，言外無餘義，故謂義。如其說無別義
X17n0323_p0207a09║身，身猶體也，則無身為失。而不知體上之義出於
X17n0323_p0207a10║言外，則是惡見燒滅正智。不知言說自性，妄想言
X17n0323_p0207a11║有生滅，而義無生滅，詎得一之邪？直如言下之義，
X17n0323_p0207a12║苟得其趣，亦不專言說。如淨名說苦空無常義云：
X17n0323_p0207a13║諸法畢竟不生不滅，是無常義等。又如菴提遮女
X17n0323_p0207a14║經說生死義云：生以不生生為義等。是皆言下義
X17n0323_p0207a15║趣，亦何甞局於言說哉？次明有墮不墮，謂依言說
X17n0323_p0207a16║則墮，得義則不墮。初文者，凡諸言說，未有不出文
X17n0323_p0207a17║字法者。縱謂無文字可說，苟如言生著，是亦墮也。
X17n0323_p0207a18║惟義則不墮，即體上之義，其理常融出於有無之
X17n0323_p0207a19║外，故曰離性非性。故反顯言說由文字出，則有所
X17n0323_p0207a20║從生，有生則有身。義則不然，故無受生亦無身，則
X17n0323_p0207a21║無身為得，故與前異。如來不說墮文字法者，謂佛
X17n0323_p0207a22║未甞著文字相而有所說，以其於文字有無了不
X17n0323_p0207a23║可得故。下文所謂法離文字是也。然則如來果無
X17n0323_p0207a24║說邪？則曰：除不墮文字，但不著文字有無二邊，而
X17n0323_p0207b01║為眾生故，亦說一切法。則又曰：非不饒益義說是
X17n0323_p0207b02║也。抑以所說言之，則說有說無者墮也，說中道義
X17n0323_p0207b03║者不墮也。使隨言取著，雖中亦墮。如以對治說有
X17n0323_p0207b04║無而知通變者，則未始墮也（三）。
X17n0323_p0207b05║大慧！若有說言如來說墮文字法者，此則妄說，法離
X17n0323_p0207b06║文字故。是故，大慧！我等諸佛及諸菩薩，不說一字不
X17n0323_p0207b07║答一字。所以者何？法離文字故，非不饒益義說言說
X17n0323_p0207b08║者眾生妄想故。大慧！若不說一切法者教法則壞，教
X17n0323_p0207b09║法壞者則無諸佛菩薩緣覺聲聞，若無者誰說為誰？
X17n0323_p0207b10║是故，大慧！菩薩摩訶薩莫著言說，隨宜方便廣說經
X17n0323_p0207b11║法，以眾生希望煩惱不一故，我及諸佛為彼種種異
X17n0323_p0207b12║解眾生而說諸法，令離心意意識故，不為得自覺聖
X17n0323_p0207b13║智處。
X17n0323_p0207b14║此下反釋證成也。言法離文字者，謂如來所證之
X17n0323_p0207b15║法，本來離相。故不著文字說，亦不著無文字說。所
X17n0323_p0207b16║以言不說不答一字者，良在於此。然以不離而離，
X17n0323_p0207b17║離彼著相之文字。離而不離，即文字非文字。非文
X17n0323_p0207b18║非不文，非字非不字。則文字當體性離而已。淨名
X17n0323_p0207b19║所謂文字性離，即是解脫。無離文字說解脫也。是
X17n0323_p0207b20║即與離，理一義殊。故知法理常融，人自固執。離尚
X17n0323_p0207b21║不可，況取著乎。非不饒益義說者，即上除不墮文
X17n0323_p0207b22║字，但有饒益，皆可說也。所以必由言說者，以眾生
X17n0323_p0207b23║妄想，希望言說。故如來依之以治妄病。妄病若盡，
X17n0323_p0207b24║言說自亡。然不可以妄想而廢言說。故曰教法則
X17n0323_p0207c01║壞。誰說為誰者，誰即彼我求實之謂。若都無有，則
X17n0323_p0207c02║誰為能度，誰為所度，而建立機教哉。是說與不說，
X17n0323_p0207c03║各有其致。但隨語生解，則為不善。故誡其莫著言
X17n0323_p0207c04║說。言令離心意意識，故不為得。自覺聖智處者，蓋
X17n0323_p0207c05║妄想心識，可使之離。而自覺聖智處，不可使之得。
X17n0323_p0207c06║要須自證，非言為所及。所謂但盡凡情，無別聖解。
X17n0323_p0207c07║又曰凡情盡處，聖解卓然。斯言近之矣。（四）
X17n0323_p0207c08║大慧！於一切法無所有，覺自心現量，離二妄想。諸菩
X17n0323_p0207c09║薩摩訶薩依於義，不依文字。若善男子、善女人依文
X17n0323_p0207c10║字者，自壞第一義，亦不能覺他，墮惡見相續而為眾
X17n0323_p0207c11║說，不善了知一切法、一切地、一切相，亦不知章句。若
X17n0323_p0207c12║善一切法、一切地、一切相，通達章句具足性義，彼則
X17n0323_p0207c13║能以正無相樂而自娛樂，平等大乘建立眾生。大慧！
X17n0323_p0207c14║攝受大乘者，則攝受諸佛、菩薩、緣覺、聲聞；攝受諸佛、
X17n0323_p0207c15║菩薩、緣覺、聲聞者，則攝受一切眾生；攝受一切眾生
X17n0323_p0207c16║者，則攝受正法；攝受正法者，則佛種不斷；佛種不斷
X17n0323_p0207c17║者，則能了知得殊勝入處；知得殊勝入處，菩薩摩訶
X17n0323_p0207c18║薩常得化生，建立大乘十自在力，現眾色像，通達眾
X17n0323_p0207c19║生形類希望煩惱諸相，如實說法。如實者不異，如實
X17n0323_p0207c20║者不來不去相，一切虗偽息，是名如實。大慧！善男子、
X17n0323_p0207c21║善女人，不應攝受隨說計著。真實者，離文字故。大慧！
X17n0323_p0207c22║如為愚夫以指指物，愚夫觀指不得實義；如是愚夫
X17n0323_p0207c23║隨言說指，攝受計著至竟不捨，終不能得離言說指
X17n0323_p0207c24║第一實義。大慧！譬如嬰兒，應食熟食不應食生，若食
X17n0323_p0208a01║生者則令發狂，不知次第方便熟故。大慧！如是不生
X17n0323_p0208a02║不滅不方便脩則為不善，是故應當善脩方便，莫隨
X17n0323_p0208a03║言說如視指端。是故，大慧！於真實義當方便脩。真實
X17n0323_p0208a04║義者，微玅寂靜是涅槃因；言說者，妄想合；妄想者，集
X17n0323_p0208a05║生死。大慧！真實義者，從多聞者得。大慧！多聞者，謂善
X17n0323_p0208a06║於義非善言說；善義者，不隨一切外道經論，身自不
X17n0323_p0208a07║隨亦不令他隨，是則名曰大德多聞。是故欲求義者，
X17n0323_p0208a08║當親近多聞所謂善義，與此相違計著言說應當遠
X17n0323_p0208a09║離。
X17n0323_p0208a10║承上文旨將示誡勸，於中先言依不依義及善不
X17n0323_p0208a11║善損益之相。言於一切法無所有，此對前著言說
X17n0323_p0208a12║者尚不有一切法，況有文字可著乎？尚能覺了自
X17n0323_p0208a13║心現量，離攝所攝二種妄想，豈不能依第一義乎？
X17n0323_p0208a14║故曰依於義不依於文也。若善男子下，斥依文字
X17n0323_p0208a15║者自壞第一義，然第一義諦實不可壞，但著文字
X17n0323_p0208a16║乖離其說以為壞爾。墮惡見相續者，如前依言說
X17n0323_p0208a17║相續計著是也。善不善者，即於一切法相章句有
X17n0323_p0208a18║善其意不善其意者，善則依義可知。言一切法即
X17n0323_p0208a19║教理等法也，地即行位之地，相謂因果之相，而於
X17n0323_p0208a20║一一皆通達章句，亦了性離及實義也。正無相樂
X17n0323_p0208a21║等，謂自行化他皆成就也。建立眾生本果上事，而
X17n0323_p0208a22║因地亦分得此用，故攝受大乘，攝受大乘則一切
X17n0323_p0208a23║凡聖無不攝者，如是而為正法、為佛種、為殊勝入
X17n0323_p0208a24║處，則自覺聖知樂處是也。常得化生下，示一期事
X17n0323_p0208b01║足。良由菩薩始於善義離文字相，其卒成就化用
X17n0323_p0208b02║如此。故復示其所以如實者三：謂不異，義也；不來
X17n0323_p0208b03║不去，體也；一切虗偽息，用也。分別雖爾，不應隨說
X17n0323_p0208b04║計著，以真實者離文字故。因起二喻，以示得失：一、
X17n0323_p0208b05║以指指物喻，喻言說實義；二、嬰兒食熟喻，喻方便
X17n0323_p0208b06║脩法。然皆有得有失，其理曉然。愚夫不了，觀指而
X17n0323_p0208b07║不觀物，食生而不食熟。凡今之人，執著言說，高談
X17n0323_p0208b08║理性，而不善知真實進脩者皆是，幾何而不失實
X17n0323_p0208b09║發狂也哉？如來所以諄復誨斥，不能自己言於真
X17n0323_p0208b10║實義當方便脩者，應如淨名實慧方便縛解四句
X17n0323_p0208b11║（云云）。亦可謂脩無不方便，義無不真實，法如是爾。餘
X17n0323_p0208b12║文結示過德可知。又曰：真實義者，從多聞得。此以
X17n0323_p0208b13║善義為多聞，非謂博聞也。如曰：若知如來常不說
X17n0323_p0208b14║法，是名多聞是也（五）。○右第二章
X17n0323_p0208b15║爾時，大慧菩薩復承佛威神而白佛言：世尊！世尊顯
X17n0323_p0208b16║示不生不滅無有奇特。所以者何？一切外道因亦不
X17n0323_p0208b17║生不滅，世尊亦說虗空非數緣滅，及涅槃界不生不
X17n0323_p0208b18║滅。世尊！外道說因生諸世間，世尊亦說無明愛業妄
X17n0323_p0208b19║想為緣生諸世間，彼因此緣名差別耳。外物因緣亦
X17n0323_p0208b20║如是，世尊與外道論無有差別。微塵、勝玅、自在、眾生
X17n0323_p0208b21║主等，如是九物不生不滅，世尊亦說一切性不生不
X17n0323_p0208b22║滅，有無不可得。外道亦說四大不壞自性不生不滅，
X17n0323_p0208b23║四大常是四大，乃至周流諸趣不捨自性，世尊所說
X17n0323_p0208b24║亦復如是。是故我言無有奇特，惟願世尊為說差別。
X17n0323_p0208c01║所以奇特勝諸外道，若無差別者，一切外道皆亦是
X17n0323_p0208c02║佛，以不生不滅故。而世尊說一世界中多佛出世者，
X17n0323_p0208c03║無有是處。如向所說，一世界中應有多佛，無差別故。
X17n0323_p0208c04║佛告大慧：我說不生不滅，不同外道不生不滅。所以
X17n0323_p0208c05║者何？彼諸外道有性自性，得不生不變相，我不如是
X17n0323_p0208c06║墮有無品。大慧！我者，離有無品、離生滅，非性非無性，
X17n0323_p0208c07║如種種幻夢現，故非無性。云何無性？謂色無自性相
X17n0323_p0208c08║攝受，現不現故，攝不攝故。以是故，一切性無性非無
X17n0323_p0208c09║性，但覺自心現量，妄想不生，安隱快樂，世事永息。
X17n0323_p0208c10║向言不生不滅，直據正教言之，未辨所以異外道
X17n0323_p0208c11║者。故大慧復承佛力，而有異同之問。凡設四竝：一、
X17n0323_p0208c12║以外道說因不生滅，與三無為法竝；二、以彼因此
X17n0323_p0208c13║緣竝；三、以微塵等生，與一切性不生滅竝；四、以說
X17n0323_p0208c14║四大不壞竝。皆以外道之說，比同佛說，如文云云。
X17n0323_p0208c15║故言佛說無有奇特。夫如來之說常道也，豈有意
X17n0323_p0208c16║於尚奇乎？而大慧云爾者，非自為言也，直為對勝
X17n0323_p0208c17║外道，引物希嚮。然自其不知不達者，亦謂之奇可
X17n0323_p0208c18║也。答中，先總斥外道非。言諸外道有性自性等者，
X17n0323_p0208c19║謂說一切性不生滅，是有性自性。又四大常是四
X17n0323_p0208c20║大，如地只是地等自性，各不相混。兼前言之，為得
X17n0323_p0208c21║不生不變相，則是以有著心，計彼性實，有實即有
X17n0323_p0208c22║壞。雖曰不生不變，實則生滅，墮於有無。故曰：我不
X17n0323_p0208c23║如是，墮有無品。於是對異其說，亦略有三：一、離有
X17n0323_p0208c24║無品，如上說；二、離生滅，如次明之；三、非性非無性，
X17n0323_p0209a01║則曰如種種幻夢等。謂今所說，如幻夢種種，以有
X17n0323_p0209a02║所現，故非無性，而無實故。非性尚非無性，況得如
X17n0323_p0209a03║彼墮性實邪？言色無自性相攝受者，謂幻夢之色，
X17n0323_p0209a04║無自性相可得攝受。但以著心，攝取前境則現，不
X17n0323_p0209a05║攝則不現。故曰：現不現，攝不攝。故以是例一切性，
X17n0323_p0209a06║亦非性非無性，則其性本虗，唯一自心現量。但如
X17n0323_p0209a07║是覺，妄想不生，安隱快樂，世事永息者，姑以近事
X17n0323_p0209a08║言之。若夫遠理，則無生法忍，自此而得，豈直若是
X17n0323_p0209a09║而已。（一）
X17n0323_p0209a10║愚癡凡夫妄想修事非諸聖賢，不實妄想如犍闥婆
X17n0323_p0209a11║城及幻化人。大慧！如犍闥婆城及幻化人，種種眾生
X17n0323_p0209a12║商賈出入，愚夫妄想謂真出入，而實無有出者入者，
X17n0323_p0209a13║但彼妄想故。如是，大慧！愚癡凡夫起不生不滅惑，彼
X17n0323_p0209a14║亦無有有為無為，如幻人生實其無有，若生若滅性
X17n0323_p0209a15║無性無所有故，一切法亦如是離於生滅。愚癡凡夫
X17n0323_p0209a16║墮不如實起生滅妄想非諸聖賢，不如實者不爾，如
X17n0323_p0209a17║性自性妄想亦不異，若異妄想者，計著一切性自性
X17n0323_p0209a18║不見寂靜，不見寂靜者終不離妄想。是故，大慧！無相
X17n0323_p0209a19║見勝非相見，相見者受生因故不勝。大慧！無相者妄
X17n0323_p0209a20║想不生不起不滅，我說涅槃。大慧！涅槃者如真實義
X17n0323_p0209a21║見，離先妄想心心數法，逮得如來自覺聖智，我說是
X17n0323_p0209a22║涅槃。
X17n0323_p0209a23║三、追示離生滅義。於中先約虗實對明。即凡夫以
X17n0323_p0209a24║妄想作事，謂事為實。非諸聖賢不實妄想，以妄想
X17n0323_p0209b01║為虗。然妄想本一，而凡愚謂實。聖賢體虗，體虗則
X17n0323_p0209b02║實性在焉。謂實則終無有實，如犍城等。次以譬顯，
X17n0323_p0209b03║譬文可知。法中言愚夫起不生不滅惑者，謂彼妄
X17n0323_p0209b04║想本是生滅，而計謂不生滅，則惑也。却成以生滅
X17n0323_p0209b05║而惑於不生不滅也。彼亦無有有為無為者，言彼
X17n0323_p0209b06║不棄有為，是不知生滅之實。既無無為，是不知無
X17n0323_p0209b07║生滅之實。如見幻人出入，而實不知本無出入也。
X17n0323_p0209b08║故復合云如幻人生等，以其幻性無性，無所有故。
X17n0323_p0209b09║以是體了一切法離於生滅，顯不生不滅亦復如
X17n0323_p0209b10║是。然則法本如幻，而愚夫墮生滅見。彼外道者，本
X17n0323_p0209b11║是生滅，而又反起不生滅計。故知凡外始終顛倒，
X17n0323_p0209b12║又安得而同邪？又曰：愚癡凡夫等者，重疊前凡聖
X17n0323_p0209b13║妄想虗實異者，此亦不然，故曰不爾。謂凡夫性自
X17n0323_p0209b14║性妄想，亦不一異也。若實異者，則凡夫固著性自
X17n0323_p0209b15║性，不達自性本虗，故不見寂靜，是終不得離妄想
X17n0323_p0209b16║也。因復以相無相見矯上之義，則虗實不必異，聖
X17n0323_p0209b17║凡不必殊。但相無相之間，則其理易轉，其妄易融，
X17n0323_p0209b18║故曰無相見勝等。謂無相見者，見寂靜故，其見勝。
X17n0323_p0209b19║非相見相見者，謂本非相而作相見，則不見寂靜，
X17n0323_p0209b20║是受生因，故其見劣。反顯無相見者，為涅槃如真
X17n0323_p0209b21║實義見，又可知矣。離先妄想心心數法者，謂未見
X17n0323_p0209b22║無相涅槃已前，所有妄想心數皆離。設竝之辭，雖
X17n0323_p0209b23║不別酬，尋文可知。（二）
X17n0323_p0209b24║爾時，世尊欲重宣此義，而說偈言：
X17n0323_p0209c01║滅除彼生論，建立不生義，我說如是法，愚夫不能知。
X17n0323_p0209c02║一切法不生，無性無所有，犍闥婆幻夢，有性者無因。
X17n0323_p0209c03║不生無自性，何因空當說？以離於和合，覺知性不現。
X17n0323_p0209c04║是故空不生，我說無自性，謂一一和合，性現而非有。
X17n0323_p0209c05║分折無和合，非如外道見，夢幻及埀髮，野馬犍闥婆。
X17n0323_p0209c06║世間種種事，無因而相現，折伏有因論，申暢無生義。
X17n0323_p0209c07║申暢無生者，法流永不斷，熾然無因論，恐怖諸外道。
X17n0323_p0209c08║偈言滅除彼生論者，外道雖有不生滅之言，而實
X17n0323_p0209c09║則生滅，故但成生論。佛言不生不滅，對彼則不生
X17n0323_p0209c10║義，故曰建立不生義。言一切法不生等，兼出餘義，
X17n0323_p0209c11║竝顯不生，亦可互相成顯也。謂無性義，無所有即
X17n0323_p0209c12║空義，犍城等即幻義，文以次申之。不生無自性等，
X17n0323_p0209c13║領上再徵也，以離於和合等釋也。先申空義，謂於
X17n0323_p0209c14║根塵離和合相故，雖有覺知而性不現，不現即空，
X17n0323_p0209c15║空即不生，故曰是故空不生。又曰我說無自性者，
X17n0323_p0209c16║申無性義也。謂雖一一和合覺知性現，而自性不
X17n0323_p0209c17║可得，故非有。各隨其義，文雖似反，理實相符。非若
X17n0323_p0209c18║外道必待析無和合，然後乃空。教門所謂四性無
X17n0323_p0209c19║生，幻化即空是也。夢幻及垂髮等，申如幻義也。上
X17n0323_p0209c20║言有性者無因，又曰無因而相現，皆所以明幻非
X17n0323_p0209c21║有無故。幻若有性，不應無因，無因而然，則性非有
X17n0323_p0209c22║也。幻若無因，不應相現，無因而現，則相本虗也。竝
X17n0323_p0209c23║顯不生義故。其所破立，則折伏外道有因之論，故
X17n0323_p0209c24║曰申暢無生義，無生所以無因也。熾然，言正法之
X17n0323_p0210a01║盛。然則因無因論，亦且一往。如彼外道，亦有計無
X17n0323_p0210a02║因者，則成斷見。通言佛法本未嘗偏，但對外明內，
X17n0323_p0210a03║故有無偏言爾。（三）
X17n0323_p0210a04║爾時，大慧以偈問曰：
X17n0323_p0210a05║云何何所因，彼以何故生，於何處和合，而作無因論？
X17n0323_p0210a06║爾時，世尊復以偈答：
X17n0323_p0210a07║觀察有為法，非無因有因，彼生滅論者，所見從是滅。
X17n0323_p0210a08║爾時，大慧說偈問曰：
X17n0323_p0210a09║云何為無生？為是無性耶？為顧視諸緣，有法名無生？
X17n0323_p0210a10║名不應無義，惟為分別說。
X17n0323_p0210a11║爾時，世尊復以偈答：
X17n0323_p0210a12║非無性無生，亦非顧諸緣，非有性而名，名亦非無義。
X17n0323_p0210a13║一切諸外道，聲聞及緣覺，七住非境界，是名無生相。
X17n0323_p0210a14║遠離諸因緣，亦離一切事，唯有微心住，想所想俱離，
X17n0323_p0210a15║其身隨轉變，我說是無生。無外性無性，亦無心攝受，
X17n0323_p0210a16║斷除一切見，我說是無生。如是無自性，空等應分別，
X17n0323_p0210a17║非空故說空，無生故說空。因緣數和合，則有生有滅，
X17n0323_p0210a18║離諸因緣數，無別有生滅。捨離因緣數，更無有異性，
X17n0323_p0210a19║若言一異者，是外道妄想。有無性不生，非有亦非無，
X17n0323_p0210a20║除其數轉變，是悉不可得。但有諸俗數，展轉為鉤鏁，
X17n0323_p0210a21║離彼因緣鏁，生義不可得。生無性不起，離諸外道過。
X17n0323_p0210a22║次復申二重問答。初研無因義，凡蘊四問，意謂云
X17n0323_p0210a23║何、何因、何故、何處而作是無因論邪？答亦含四意，
X17n0323_p0210a24║即初句答處也。次句答云何無因，謂佛法本非有
X17n0323_p0210b01║無等。三句答何所因，因彼生滅論者。第四句答何
X17n0323_p0210b02║故，為滅彼見故。次究無生義，凡設三端為問，謂為
X17n0323_p0210b03║無性？為顧視？顧猶待義，即顧彼諸緣而有所待者，
X17n0323_p0210b04║為別有法？除是三外，不應無義。答中先遮所問，葢
X17n0323_p0210b05║無生者不墮有無，性本自爾，故皆非之，名不應無
X17n0323_p0210b06║義。起後正答也，亦凡三意：一以證位顯，正當八地
X17n0323_p0210b07║所得無生，故曰七住非境界，謂中實諦理非有無
X17n0323_p0210b08║凡小等境界也。二以離諸緣故，則非顧待等緣，然
X17n0323_p0210b09║因緣法本未嘗離，但言無生則自離爾，唯微玅道
X17n0323_p0210b10║心所得相應，亦無想心可得，故能所俱離，其心既
X17n0323_p0210b11║然，身亦隨轉，故法身轉勝也。三以內外性不可得
X17n0323_p0210b12║故，則外無性非性可得，內無心攝受可得，斷一異
X17n0323_p0210b13║等一切見，即諸法寂滅矣。如是無生，則無自性，無
X17n0323_p0210b14║自性故空，故曰非空。故說空等，簡非斷無等空，直
X17n0323_p0210b15║以無生故言空爾。然向言離緣，則克體言之，而亦
X17n0323_p0210b16║不離緣故。因緣數和合下，復即緣生示無生義。準
X17n0323_p0210b17║後文，即十二因緣數法和合而有生滅，亦即無生
X17n0323_p0210b18║同出因緣，故無異性。若定一異者，則外道說有無
X17n0323_p0210b19║性不生等，正示無生離四句故。捨是無別無生，故
X17n0323_p0210b20║曰除其數轉變等。但有諸俗數者，對無生之真，則
X17n0323_p0210b21║俗數而已。意謂無俗數則已，必也凡夫以之溺生
X17n0323_p0210b22║死海，外道以之墮斷常坑，連環不斷，是謂鉤鎖。離
X17n0323_p0210b23║是無別生與無生，故曰生義不可得。而如來示世，
X17n0323_p0210b24║以一無生破之，俾即生無生達鉤鎖，無鉤鎖則鉤
X17n0323_p0210c01║鎖頓斷，入於不生不滅之地，故曰生無性不起。謂
X17n0323_p0210c02║生無生性，雖生而不起，是生即無生，非一非異，故
X17n0323_p0210c03║離外道定計之過也。（四）
X17n0323_p0210c04║但說緣鉤鎖，凡愚不能了。若離緣鉤鎖，別有生性者，
X17n0323_p0210c05║是則無因論，破壞鉤鎖義。如燈顯眾像，鉤鎖現若然，
X17n0323_p0210c06║是則離鉤鎖，別更有諸性。無性無有生，如虗空自性，
X17n0323_p0210c07║若離於鉤鎖，慧無所分別。復有餘無生，賢聖所得法，
X17n0323_p0210c08║彼生無生者，是則無生忍。若使諸世間，觀察鉤鎖者，
X17n0323_p0210c09║一切離鉤鎖，從是得三昧。癡愛諸業等，是則內鉤鎖，
X17n0323_p0210c10║鎖燧泥團輪，種子等名外。若使有他性，而從因緣生，
X17n0323_p0210c11║彼非鉤鎖義，是則不成就。若生無自性，彼為誰鉤鎖？
X17n0323_p0210c12║展轉相生故，當知因緣義。堅濕煖動法，凡愚生妄想，
X17n0323_p0210c13║離數無異法，是則說無性。如醫療眾病，無有若干論，
X17n0323_p0210c14║以病差別故，為設種種治。我為彼眾生，破壞諸煩惱，
X17n0323_p0210c15║知其根優劣，為彼說度門。非煩惱根異，而有種種法，
X17n0323_p0210c16║唯說一乘法，是則為大乘。
X17n0323_p0210c17║此下破外顯正也。若但說鉤鎖而不言無生，凡愚
X17n0323_p0210c18║固所不了。或離鉤鎖別計生性者，則顯諸法一出
X17n0323_p0210c19║於有，有為無所因，反成邪無因論，破壞正教鉤鎖
X17n0323_p0210c20║無生之義。如燈顯眾色非即物，是明彼鉤鎖現。若
X17n0323_p0210c21║如是者，則離因緣外別有諸性，外道見如之。若當
X17n0323_p0210c22║體無性故無有生，如虗空自性者，則正教如之。故
X17n0323_p0210c23║知若捨緣生別求無生慧者，無所發明，故曰慧無
X17n0323_p0210c24║所分別。復有餘無生等，指向賢聖所得，亦即生無
X17n0323_p0211a01║生，約證顯也。又曰若使諸世間等，謂有能如是觀
X17n0323_p0211a02║者，則當處無生，名之為離，亦得三昧，約脩顯也。因
X17n0323_p0211a03║示其法又二：初立內外以言因緣，則曰癡愛諸業
X17n0323_p0211a04║等，即十二支為內，鑽燧等名外。外以譬內，故言之
X17n0323_p0211a05║爾。次覈自他以推無性，則曰若使有他性等。謂若
X17n0323_p0211a06║唯他性從緣生者，緣非鉤鎖，自不成就。若無自性，
X17n0323_p0211a07║則彼外緣為誰鉤鎖？亦應反云：若唯自性，應不待
X17n0323_p0211a08║緣；若無他性，因不自生。文相互略，且據一邊。此椎
X17n0323_p0211a09║自他不生也。展轉相生故者，謂若自他展轉相生，
X17n0323_p0211a10║成因緣共生義。此亦不然。如四大堅濕煖動，各有
X17n0323_p0211a11║其性，本無和合。而凡愚作生法妄想，其實生性不
X17n0323_p0211a12║可得。是推共不生也。離數無異法，則無因而已。無
X17n0323_p0211a13║因豈有生邪？既皆求而叵得，故曰無性，即無四性
X17n0323_p0211a14║也。如醫療眾病等，總譬上法由根異。如上說不生
X17n0323_p0211a15║空幻等法，皆以眾生病根故異，非謂法殊。根若無
X17n0323_p0211a16║殊，法亦何別？則唯說一乘，故無種種之異。苟無眾
X17n0323_p0211a17║生，亦無法也（五）。○右第三章
X17n0323_p0211a18║爾時大慧菩薩摩訶薩復白佛言：世尊！一切外道皆
X17n0323_p0211a19║起無常妄想，世尊亦說一切行無常是生滅法。此義
X17n0323_p0211a20║云何？為邪為正？為有幾種無常？佛告大慧：一切外道
X17n0323_p0211a21║有七種無常，非我法也。何等為七？彼有說言作已而
X17n0323_p0211a22║捨是名無常；有說形處壞是名無常；有說即色是無
X17n0323_p0211a23║常；有說色轉變中間是名無常，無間自之散壞如乳
X17n0323_p0211a24║酪等，轉變中間不可見，無常毀壞一切性轉；有說性
X17n0323_p0211b01║無常；有說性無性無常；有說一切法不生無常入一
X17n0323_p0211b02║切法。大慧！性無性無常者，謂四大及所造自相壞，四
X17n0323_p0211b03║大自性不可得不生，彼不生無常者非常無常，一切
X17n0323_p0211b04║法有無不生，分析乃至微塵不可見，是不生義非生，
X17n0323_p0211b05║是名不生無常相。若不覺此者，墮一切外道生無常
X17n0323_p0211b06║義。
X17n0323_p0211b07║彼外道皆邪，唯佛道獨正，理固然也。然則果何以
X17n0323_p0211b08║異外道邪？以為常乎，外道亦嘗言之矣。以為無常
X17n0323_p0211b09║乎，佛亦嘗言之矣。是果何以異外道邪？夫常有邪
X17n0323_p0211b10║正，向已明之。無常之邪正，大慧所以再請決也。問
X17n0323_p0211b11║文可知。答中先列外道有七無常義，唯色轉變無
X17n0323_p0211b12║常，少帶釋相，餘但列名而已。後釋中或兼破計，或
X17n0323_p0211b13║不破計，仍不次第，不出色性，互有前後，由相顯爾。
X17n0323_p0211b14║言色轉變中間者，謂於色變之間，無間常趣，散壞
X17n0323_p0211b15║之猶趣也。如乳酪等轉變，而中間微不可見。惟其
X17n0323_p0211b16║於無常壞時，方知一切法轉，即其相也。初釋性無。
X17n0323_p0211b17║性無常者，謂性即四大及所造自相也。壞則無性
X17n0323_p0211b18║無常義也。四大自性下，破計也。意以自性不可得，
X17n0323_p0211b19║則何性之有？不生則尚無有生，何壞無常之有？彼
X17n0323_p0211b20║不生無常者，據前列名。又曰入一切法，則是計一
X17n0323_p0211b21║切法本不生。既入一切法，謂無常可也，何謂不生？
X17n0323_p0211b22║既已不生矣，復何無常云邪？因以理直之曰非常
X17n0323_p0211b23║非無常。蓋極言不生，必一切法有無皆不生。凡有
X17n0323_p0211b24║不生，可云無常。既無亦不生，豈當無常邪？若曰分
X17n0323_p0211c01║析乃至微塵不可見，是不生義非生者，此則有塵
X17n0323_p0211c02║可滅，正同生義，何謂不生？若不覺此有無皆不生，
X17n0323_p0211c03║而謂析塵為不生者，正墮生無常見也（一）。
X17n0323_p0211c04║大慧，性無常者，是自心妄想，非常無常性。所以者何？
X17n0323_p0211c05║謂無常自性不壞。大慧，此是一切性無性無常事。除
X17n0323_p0211c06║無常，無有能令一切法性無性者。如杖瓦石破壞諸
X17n0323_p0211c07║物，現見各各不異。是性無常事，非作所作有差別，此
X17n0323_p0211c08║是無常，此是事。作所作無異者，一切性常無因性。大
X17n0323_p0211c09║慧，一切性無性有因，非凡愚所知，非因不相似事生。
X17n0323_p0211c10║若生者，一切性悉皆無常。是不相似事，作所作無有
X17n0323_p0211c11║別異，而悉見有異。若性無常者，墮作因性相；若墮者，
X17n0323_p0211c12║一切性不究竟。一切性作因相墮者，自無常應無常；
X17n0323_p0211c13║無常無常故，一切性不無常應是常。若無常入一切
X17n0323_p0211c14║性者，應墮三世。彼過去色與壞俱，未來不生；色不生
X17n0323_p0211c15║故，現在色與壞相俱。色者，四大積集差別，四大及造
X17n0323_p0211c16║色自性不壞；離異不異故，一切外道一切四大不壞。
X17n0323_p0211c17║一切三有，四大及造色在所知有生滅；離四大造色，
X17n0323_p0211c18║一切外道於何所思惟？性無常，四大不生，自性相不
X17n0323_p0211c19║壞故。
X17n0323_p0211c20║性無常者，如後出彼計，但是性無性無常事，非性
X17n0323_p0211c21║無常也。故直以自心妄想非之，非所謂常無常性。
X17n0323_p0211c22║何者？以事可壞，而性不可壞，故曰無常自性不壞，
X17n0323_p0211c23║豈得言性無常？若夫能壞之性，則不可壞，故曰除
X17n0323_p0211c24║無常等。良以無常自性，常與物俱，不即不離，能令
X17n0323_p0212a01║物無常，而不自無常。如杖瓦石，能壞諸物，而自體
X17n0323_p0212a02║不壞，亦如物之八相是也（云云）。但此理不易明，故復
X17n0323_p0212a03║反覆析其說曰：現見各各不異等。謂若性與事異
X17n0323_p0212a04║者，如現見諸法，直性無常事而已，不見所異相。則
X17n0323_p0212a05║非作所作有差別，而可指示曰：此是無常，此是事。
X17n0323_p0212a06║安有無常自性不壞邪？此皆擬彼執難之意。又曰：
X17n0323_p0212a07║作所作無異者，覆領上義。若無異者，如一切性常，
X17n0323_p0212a08║亦應無因性。此以常例無常，顯皆有性，則一切性
X17n0323_p0212a09║無性有因亦明矣。但其性微隱，非凡愚所知，故復
X17n0323_p0212a10║以事驗其必異，則曰非因不相似事生。正言若非
X17n0323_p0212a11║有因，則無不相似事生。如一切性悉無常，豈非不
X17n0323_p0212a12║相似事？若其生者，以驗無常有因必矣。反顯前所
X17n0323_p0212a13║謂無異者，而悉見有異。但前一往直彰性事，如形
X17n0323_p0212a14║之有影，凡愚不了，見形而不見影。此以常例無常，
X17n0323_p0212a15║兼以事驗，如五穀種別，則愚智共知。此特知無常
X17n0323_p0212a16║有性而已，未明所以失也。故復追破之曰：若性無
X17n0323_p0212a17║常等。夫言性必究竟無作，無作則常。若言無常，則
X17n0323_p0212a18║墮於作法，非究竟義。以是為因，則墮作因性相，失
X17n0323_p0212a19║所以性義。故曰：自無常應無常等。謂自無常者性
X17n0323_p0212a20║也，性不應無常。性若無常，對事相奪，事應反常。為
X17n0323_p0212a21║成反難，故縱云爾。又曰：若無常入一切性者，恐其
X17n0323_p0212a22║執難。謂必入一切性，應墮三世。隨彼色壞，何謂自
X17n0323_p0212a23║性不壞？故復釋出所以自性，則曰：色者，四大積集
X17n0323_p0212a24║差別等。夫以積集和合言之，則未始異。以差別言
X17n0323_p0212b01║之，則未始不異。既離異不異，即四大造色自性有
X17n0323_p0212b02║在於此，豈復隨造色而壞乎？彼外道者，計性無常，
X17n0323_p0212b03║徒能於四大不壞處，及三有造色所在，知有生滅
X17n0323_p0212b04║而已。使離四大造色，復於何所思惟見性無常？是
X17n0323_p0212b05║終不得而見也。曾不知所謂自性不壞者，不即造
X17n0323_p0212b06║色，不離造色，在乎四大性本不生處。故曰：四大不
X17n0323_p0212b07║生，自性相不壞故。謂於四大離異不異，則無定性。
X17n0323_p0212b08║無定性故，生而不生。惟其不生，故不得而壞。如楞
X17n0323_p0212b09║嚴所謂云者，則性無常之說墮矣。以其說害理為
X17n0323_p0212b10║甚，故闢之特委焉（二）。
X17n0323_p0212b11║離始造無常者，非四大復有異，四大各各異相自相
X17n0323_p0212b12║故，非差別可得。彼無差別，斯等不更造，二方便不作，
X17n0323_p0212b13║當知是無常。彼形處壞無常者，謂四大及造色不壞，
X17n0323_p0212b14║至竟不壞。大慧！竟者，分析乃至微塵，觀察壞四大及
X17n0323_p0212b15║造色。形處異見，長短不可得，非四大。四大不壞，形處
X17n0323_p0212b16║壞現，墮在數論。色即無常者，謂色即是無常，彼則形
X17n0323_p0212b17║處無常，非四大。若四大無常者，非俗數言說。世俗言
X17n0323_p0212b18║說非性者，則墮世論。見一切性，但有言說，不見自相。
X17n0323_p0212b19║生轉變無常者，謂色異性現，非四大。如金作莊嚴具
X17n0323_p0212b20║轉變現，非金性壞，但莊嚴具處所壞。如是餘性轉變
X17n0323_p0212b21║等，亦如是。如是等種種外道無常見。妄想火燒四大
X17n0323_p0212b22║時，自相不燒。各各自相相壞者，四大造色應斷。
X17n0323_p0212b23║離始造無常，亦曰作已而捨，名異義一也。以其始
X17n0323_p0212b24║終次第造捨，義當無常，故曰離始造等。始謂四大
X17n0323_p0212c01║和合而造，因見其有四大異相，如堅濕煖動各各
X17n0323_p0212c02║不同，故非之以計異方。謂四大各有自相而造，義
X17n0323_p0212c03║復非差別可得，遂捨異而計同方。謂彼無差別，而
X17n0323_p0212c04║此復無同異更造之理。故雖同異二方，便亦不作，
X17n0323_p0212c05║況得有所成乎？莫不以始造為是，卒而非之。既所
X17n0323_p0212c06║計不常，任運成非，不待別斥也。彼形處壞無常者，
X17n0323_p0212c07║謂四大造色實不可壞，但壞其形處異見，是無常
X17n0323_p0212c08║義，故曰至竟不壞。竟猶極也，盡也。謂分析造色至
X17n0323_p0212c09║於極盡，猶不可壞，但觀察壞其形處長短異見，以
X17n0323_p0212c10║不可得云壞爾，非壞四大也。四大不壞下，破也。謂
X17n0323_p0212c11║不壞其實，但壞形處現相者，謂長短異見，則俗數
X17n0323_p0212c12║言說而已，故曰墮數。論中亦併。如復斥色即無常
X17n0323_p0212c13║者，義反前計。故對格其說曰：彼則形處無常等言，
X17n0323_p0212c14║各有所偏。其於世諦言說，有違有墮。違則非俗，墮
X17n0323_p0212c15║則乖真。違俗乖真，皆非正論。其失一也。又曰：世俗
X17n0323_p0212c16║言說非性者。仍結前過。謂非實故，但有言說。雖各
X17n0323_p0212c17║計不同，其不見自相生處一也。如前云云。若見生
X17n0323_p0212c18║處，尚不當不壞，況言壞乎？轉變無常，言色異性現
X17n0323_p0212c19║者。謂造色變異，故無常性現。以現處為壞，非四大
X17n0323_p0212c20║壞。喻意可知。同前形處無常，不別破也。如是等種
X17n0323_p0212c21║種下。總破也。凡彼諸見，皆約四大為言。非真智分
X17n0323_p0212c22║別，則是妄想加彼四大之上。故曰妄想火燒四大。
X17n0323_p0212c23║而所謂離異不異，自性相不可壞。壞則造色應斷，
X17n0323_p0212c24║即墮斷見。或見其不可壞，則又起常見。是邪見火
X17n0323_p0213a01║燒四大，終無已也。（三）
X17n0323_p0213a02║大慧，我法起非常非無常。所以者何？謂外性不決定
X17n0323_p0213a03║故，唯說三有微心，不說種種相有生有滅、四大合會
X17n0323_p0213a04║差別、四大及造色故。妄想，二種事攝、所攝。知二種妄
X17n0323_p0213a05║想，離外性、無性二種見，覺自心現量。妄想者，思想作
X17n0323_p0213a06║行生，非不作行，離心性、無性妄想。世間、出世間、出世
X17n0323_p0213a07║間、上上，一切法非常非無常，不覺自心現量，墮二邊
X17n0323_p0213a08║惡見相續。一切外道不覺自妄想，此凡夫無有根本，
X17n0323_p0213a09║謂世間、出世間、出世間、上上，從說妄想生，非凡愚所
X17n0323_p0213a10║覺。爾時，世尊欲重宣此義，而說偈言：
X17n0323_p0213a11║遠離於始造，及與形處異，性與色無常，外道愚妄想。
X17n0323_p0213a12║諸性無有壞，大大自性住，外道無常想，沒在種種見。
X17n0323_p0213a13║彼諸外道等，無若生若滅，大大性自常，何謂無常想？
X17n0323_p0213a14║一切唯心量，二種心流轉，攝受及所攝，無有我我所。
X17n0323_p0213a15║梵天為樹根，枝條普周徧，如是我所說，唯是彼心量。
X17n0323_p0213a16║此下的示正教對外揀異也。謂我法起於非常非
X17n0323_p0213a17║無常，則常與無常，同出一理。葢一理者，體也。常無
X17n0323_p0213a18║常者，舉體之用也。惟其體用互即，故常即無常，無
X17n0323_p0213a19║常即常。此諸法外性，所以未始決定，故說非常非
X17n0323_p0213a20║無常，以顯中道。中道之理，非妙心莫能契，故唯說
X17n0323_p0213a21║三有微心以體之。言三有，則徧攝之量。言微心，則
X17n0323_p0213a22║莫測之名。此法即心，本無內外。而言外性者，一往
X17n0323_p0213a23║順妄爾。又言微心者，謂三有雖大，本於微心。一念
X17n0323_p0213a24║之萌，無法不具。此則正教之大體，亦即此經所語
X17n0323_p0213b01║之心也。不說種種相，有生有滅者，正對外揀，直彰
X17n0323_p0213b02║理性，故不說彼諸妄想相也。所以不說者，二意：一
X17n0323_p0213b03║以自性相不壞故，故曰四大合會，差別四大及造
X17n0323_p0213b04║色故。此即密示上自性不壞之意，故無生滅相可
X17n0323_p0213b05║得。二以生滅是妄想相所攝故，故曰妄想二種事
X17n0323_p0213b06║攝所攝。謂諸法生滅，不出名相二種妄想事所攝。
X17n0323_p0213b07║今對外辨，不說妄想事故也。苟知二種之為妄想，
X17n0323_p0213b08║則離外性無性，有無二種見，唯一自心現量。如是
X17n0323_p0213b09║而覺者，亦知凡妄想者，從思想作行生，想行復從
X17n0323_p0213b10║攝所攝受心生。然則妄想一出於心，心性無性，故
X17n0323_p0213b11║亦離內心之妄想。然亦未甞以妄想而廢作行，故
X17n0323_p0213b12║曰非不作行。但離心性妄想，則世出世間一切諸
X17n0323_p0213b13║法，復本一如，同一中道，故曰非常非無常。此能覺
X17n0323_p0213b14║者也。其不覺者，則曰墮二邊惡見相續。此外道所
X17n0323_p0213b15║以常在妄想，而不覺自妄想。凡夫所以不離根本，
X17n0323_p0213b16║而無有根本。此本凡外兼之，亦互見爾。不知根本
X17n0323_p0213b17║出此，但隨言想種種橫計，故謂世出世間諸法，生
X17n0323_p0213b18║於言說妄想也宜矣。偈言遠離於始造者，頌總離
X17n0323_p0213b19║諸見也。諸性無有壞等，頌上總破文也。謂彼雖妄
X17n0323_p0213b20║想無常，而四大自性不壞，故曰大大自性住。乃知
X17n0323_p0213b21║外道於本非無常，作無常想，沒於邪見。又曰彼諸
X17n0323_p0213b22║外道等者，則又覆以向意，示諸外道。謂彼所計，本
X17n0323_p0213b23║無生滅之實，其大大性常，固自若也。何得定謂作
X17n0323_p0213b24║無常想乎？故復彼要言之曰一切唯心量等，謂見
X17n0323_p0213c01║之邪正，想之有無，皆本諸心量，初無定實。惟其以
X17n0323_p0213c02║生滅二心，流轉識境，所以為無常想。若於攝所攝
X17n0323_p0213c03║根境，了無我我所，則亦無邪計可得。斯皆示無定
X17n0323_p0213c04║說，虗其情謂爾。梵天為樹根等，即自在天初造眾
X17n0323_p0213c05║生，為有情本，故如樹本而生枝條。以譬心量出諸
X17n0323_p0213c06║妄想，亦復如之（四）。○右第四章
X17n0323_p0213c07║
X17n0323_p0213c08║楞伽阿䟦多羅寶經通義卷第五