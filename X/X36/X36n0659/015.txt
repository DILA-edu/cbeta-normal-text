X36n0659_p0556b01║南本大般涅槃經會疏卷第十五
X36n0659_p0556b02║
X36n0659_p0556b03║大般涅槃經梵行品之二（卷第十五）
X36n0659_p0556b04║北凉　天竺三藏　曇無讖　譯
X36n0659_p0556b05║晉　沙門　慧嚴　慧觀
X36n0659_p0556b06║　謝靈運　重治
X36n0659_p0556b07║梵行品之二
X36n0659_p0556b08║起卷是第二、明四心果。又為二：初、明三心極愛地
X36n0659_p0556b09║果；次、明捨心空平等地果。舊二解：一云：三心未成，
X36n0659_p0556b10║但共一果；一心已成，獨得一果。二云：三心同是有
X36n0659_p0556b11║行，故共一果；一心空行，獨得一果。義皆不然。三心
X36n0659_p0556b12║未成，何以得果？又四心同緣眾生、同緣於法、同是
X36n0659_p0556b13║有行、同緣無緣、同是無行，有無既同，三一應等。今
X36n0659_p0556b14║亦一往別、圓兩判：別者，即理而事，慈、悲、喜三與愛
X36n0659_p0556b15║相扶，故制一果；捨心扶空，故獨一果。若圓判者，上
X36n0659_p0556b16║明一慈即悲、喜、捨，圓慈即徧一切諸法，無法不收，
X36n0659_p0556b17║果豈隔別？特是文略，亦是互現（云云）。一、子地。文為
X36n0659_p0556b18║二：初、明地果；後、論義。初、先唱章門；次、解釋。
X36n0659_p0556b19║復次，善男子！菩薩摩訶薩修慈、悲、喜已，得住極愛一
X36n0659_p0556b20║子之地。
X36n0659_p0556b21║初文舊云是性地，二云八地已上，三云是初地。今
X36n0659_p0556b22║明不然，先明聖行即是自行，已云初地；此明梵行
X36n0659_p0556b23║即是化他，先之自行已入初地。化他何容但是性
X36n0659_p0556b24║地？何容超至八地已上？斯皆若過若不及，正是初
X36n0659_p0556c01║地證化他果。
X36n0659_p0556c02║云何此地去，是解釋先標兩章。
X36n0659_p0556c03║善男子！云何此地名曰：極愛？復名：一子？
X36n0659_p0556c04║謂極愛一子。然極愛故一子，一子故極愛，不應有
X36n0659_p0556c05║異。而今分別，極愛就心，一子就境。子非我內，故言
X36n0659_p0556c06║外境。
X36n0659_p0556c07║次釋中凡舉五譬：初譬釋極愛，四譬釋一子，結判
X36n0659_p0556c08║分明。初如文。
X36n0659_p0556c09║善男子！譬如父母，見子安隱，心大歡喜。菩薩摩訶薩
X36n0659_p0556c10║住是地中亦復如是，視諸眾生同於一子，見修善者
X36n0659_p0556c11║生大歡喜。是故，此地名曰極愛。
X36n0659_p0556c12║譬如父母下，第二、譬菩薩見諸凡夫起惡，因是生
X36n0659_p0556c13║悲。
X36n0659_p0556c14║善男子！譬如父母見子遇患，心生苦惱，憫之愁毒，初
X36n0659_p0556c15║無捨離。菩薩摩訶薩住是地中亦復如是，見諸眾生
X36n0659_p0556c16║為煩惱病之所纏切，心生愁惱，憂念如子，身諸毛孔
X36n0659_p0556c17║血皆流出。是故，此地名為一子。
X36n0659_p0556c18║如人小時下，第三、別譬發心學人起於取著。
X36n0659_p0556c19║善男子！如人小時，拾取土塊、穢物、瓦石、枯骨、木枝置
X36n0659_p0556c20║於口中，父母見已，恐為其患，左手捉頭，右手挑出。菩
X36n0659_p0556c21║薩摩訶薩住是地中亦復如是，見諸眾生法身未增，
X36n0659_p0556c22║或行身、口、意業不善，菩薩見已，則以智手拔之令出，
X36n0659_p0556c23║不欲令彼流轉生死受諸苦惱，是故此地復名一子。
X36n0659_p0556c24║土塊等，譬五陰。下文合云身、口、意業，左譬實智，右
X36n0659_p0557a01║譬權智。又左譬定觀，右譬智拔。捉頭救其身非，挑
X36n0659_p0557a02║出救其口過。
X36n0659_p0557a03║譬如父母下，第四、別譬。眾生感於苦果，故言同生
X36n0659_p0557a04║地獄。
X36n0659_p0557a05║善男子！譬如父母所愛之子捨而終亡，父母愁惱，願
X36n0659_p0557a06║與并命。菩薩亦爾，見一闡提墮於地獄，亦願與俱生
X36n0659_p0557a07║地獄中。何以故？是一闡提若受苦時，或生一念改悔
X36n0659_p0557a08║之心，我即當為說種種法，令彼得生一念善根。是故，
X36n0659_p0557a09║此地復名一子。
X36n0659_p0557a10║譬如父母下，第五、通譬救因果。
X36n0659_p0557a11║善男子！譬如父母唯有一子，其子睡、寤、行、住、坐、臥，心
X36n0659_p0557a12║常念之；若有罪咎，善言誘喻，不加其惡。菩薩摩訶薩
X36n0659_p0557a13║亦復如是，見諸眾生若墮地獄、畜生、餓鬼、或人、天中
X36n0659_p0557a14║造作善惡，心常念之，初不放捨；若行諸惡，終不生瞋，
X36n0659_p0557a15║以惡加之。是故，此地復名一子。
X36n0659_p0557a16║迦葉白佛去，第二、論義。兩番問答：初番論義，次番
X36n0659_p0557a17║領解。初中，先問、次答。初問為二：一、直申不解；
X36n0659_p0557a18║迦葉菩薩白佛言：世尊，如佛所說，其言秘密，我今智
X36n0659_p0557a19║淺，云何能解？
X36n0659_p0557a20║次若諸菩薩下，正是論義，或云五難，或云三難：一、
X36n0659_p0557a21║難殺婆羅門；二、難罵提婆達多；三、舉須菩提為況。
X36n0659_p0557a22║初殺婆羅門又三：一、何故殺？二、應護念；三、何不墮
X36n0659_p0557a23║獄？
X36n0659_p0557a24║若諸菩薩住一子地能如是者，云何如來昔為國王
X36n0659_p0557b01║行菩薩道時，斷絕爾所婆羅門命？
X36n0659_p0557b02║若得此地，則應護念。
X36n0659_p0557b03║若不得者，復何因緣不墮地獄？
X36n0659_p0557b04║若使等視者，是第二罵調達。
X36n0659_p0557b05║若使等視一切眾生同於子想如羅睺羅，何故復向
X36n0659_p0557b06║提婆達多說如是言：癡人無差，食人涕唾。令彼聞已
X36n0659_p0557b07║生於瞋恨，起不善心出佛身血。提婆達多造是惡已，
X36n0659_p0557b08║如來復記當墮地獄一劫受罪。世尊！如是之言云何
X36n0659_p0557b09║於義不相違背？
X36n0659_p0557b10║三、舉須菩提小乘況大。
X36n0659_p0557b11║世尊，須菩提者住虗空地，凡欲入城求乞飲食要先
X36n0659_p0557b12║觀人，若有於己生嫌嫉心則止不行，乃至極饑猶不
X36n0659_p0557b13║行乞。何以故？是須菩提常作是念：我憶往昔於福田
X36n0659_p0557b14║所生一惡念，由是因緣墮大地獄受種種苦。我今寧
X36n0659_p0557b15║饑終日不食，終不令彼於我起嫌，墮於地獄受諸苦
X36n0659_p0557b16║惱。復作是念：若有眾生嫌我立者，我當終日端坐不
X36n0659_p0557b17║起；若有眾生嫌我坐者，我當終日立不移處；行臥亦
X36n0659_p0557b18║爾。是須菩提護眾生故尚起是心，何況菩薩！菩薩若
X36n0659_p0557b19║得一子地者，何緣如來出是麤言，使諸眾生起重惡
X36n0659_p0557b20║心？
X36n0659_p0557b21║小乘尚乃護生若此，況佛果滿猶有殺罵？若慈，何
X36n0659_p0557b22║故令人增長煩惱？
X36n0659_p0557b23║汝今不應下，第二、佛答。答前三問但不次第：初、答
X36n0659_p0557b24║況難；次、答殺難；三、答罵難。問：何故不次第？只是逐
X36n0659_p0557c01║近何必須次？是例甚多，然況難最劇。何者？說師無
X36n0659_p0557c02║慈不及弟子，是故前遣仍呵責之，言其不應先總
X36n0659_p0557c03║呵。
X36n0659_p0557c04║佛告迦葉：汝今不應作如是難言：佛如來為諸眾生
X36n0659_p0557c05║作煩惱因緣。
X36n0659_p0557c06║次舉七事，別別呵之。
X36n0659_p0557c07║善男子！假使蟁觜能盡海底，如來終不為諸眾生作
X36n0659_p0557c08║煩惱因緣。
X36n0659_p0557c09║初言蟁𠿘者，鳥口尖者曰𠿘，蟁口似此，以類名之。
X36n0659_p0557c10║善男子！假令大地悉為非色，水為堅相，火為冷相，風
X36n0659_p0557c11║為住相，三寶佛性及以虗空作無常相，如來終不為
X36n0659_p0557c12║諸眾生作煩惱因緣。
X36n0659_p0557c13║善男子！假使毀犯四重禁罪及一闡提、謗正法者，現
X36n0659_p0557c14║身得成十力、無畏、三十二相、八十種好，如來終不為
X36n0659_p0557c15║諸眾生作煩惱因緣。
X36n0659_p0557c16║善男子！假使聲聞、辟支佛等常住不變，如來終不為
X36n0659_p0557c17║諸眾生作煩惱因緣。
X36n0659_p0557c18║善男子！假使十住諸菩薩等犯四重禁、作一闡提、誹
X36n0659_p0558a01║謗正法，如來終不為諸眾生作煩惱因緣。
X36n0659_p0558a02║善男子！假使一切無量眾生斷滅佛性，如來究竟入
X36n0659_p0558a03║般涅槃，如來終不為諸眾生作煩惱因緣。
X36n0659_p0558a04║中五可見（云云）。
X36n0659_p0558a05║善男子！假令擲罥能繫縛風、齒能破鐵、爪壞須彌，如
X36n0659_p0558a06║來終不為諸眾生作煩惱因緣。寧與毒蛇同共一處，
X36n0659_p0558a07║內其兩手、餓師子口、佉陀羅炭用洗浴身，不應發言：
X36n0659_p0558a08║知來，世尊！為諸眾生作煩惱因緣。善男子！如來真實
X36n0659_p0558a09║能為眾生斷除煩惱，終不為作煩惱因緣。
X36n0659_p0558a10║最後文中更有多事，於中云寧與毒蛇等，總寄迦
X36n0659_p0558a11║葉誡制愚矇。
X36n0659_p0558a12║善男子！如汝所言下，第二、答殺難，還酬三意。今初，
X36n0659_p0558a13║答何故殺而實非殺，廣舉六度。文為三：先、牒問；次、
X36n0659_p0558a14║正答；三、結實不殺。
X36n0659_p0558a15║善男子！如汝所言，如來往昔殺婆羅門者。
X36n0659_p0558a16║善男子！菩薩摩訶薩乃至螘子尚不故殺，況婆羅門！
X36n0659_p0558a17║菩薩常作種種方便慧，施眾生無量壽命。善男子！夫
X36n0659_p0558a18║施食者，則為施命；菩薩摩訶薩行檀波羅蜜時，常施
X36n0659_p0558a19║眾生無量壽命。善男子！修不殺戒，得壽命長；菩薩摩
X36n0659_p0558a20║訶薩行尸波羅蜜時，則為施與一切眾生無量壽命。
X36n0659_p0558a21║善男子，慎口無過得壽命長；菩薩摩訶薩行羼提波
X36n0659_p0558a22║羅蜜時，常勸眾生莫生怨想，推直於人，引曲向己，無
X36n0659_p0558a23║所爭訟得壽命長；是故菩薩行羼提波羅蜜時，已施
X36n0659_p0558a24║眾生無量壽命。善男子，精勤修善得壽命長；菩薩摩
X36n0659_p0558b01║訶薩行毗棃耶波羅蜜時，常勸眾生勤修善法，眾生
X36n0659_p0558b02║行已得無量壽；是故菩薩行毗棃耶波羅蜜時，已施
X36n0659_p0558b03║眾生無量壽命。善男子，修攝心者得壽命長；菩薩摩
X36n0659_p0558b04║訶薩行禪波羅蜜時，勸諸眾生修平等心，眾生行已
X36n0659_p0558b05║得壽命長；是故菩薩行禪波羅蜜時，已施眾生無量
X36n0659_p0558b06║壽命。善男子，於諸善法不放逸者得壽命長；菩薩摩
X36n0659_p0558b07║訶薩行般若波羅蜜時，勸諸眾生於諸善法不生放
X36n0659_p0558b08║逸，眾生行已以是因緣得壽命長；是故菩薩行般若
X36n0659_p0558b09║波羅蜜時，已施眾生無量壽命。
X36n0659_p0558b10║善男子！以是義故，菩薩摩訶薩於諸眾生終無奪命。
X36n0659_p0558b11║汝向所問下，二、酬其護念。問亦三：先牒問；
X36n0659_p0558b12║善男子！汝向所問：殺婆羅門時，得是地不？
X36n0659_p0558b13║次我時已得下，是正釋。
X36n0659_p0558b14║善男子！我時已得以愛念故斷其命根，非惡心也。善
X36n0659_p0558b15║男子！譬如父母唯有一子，愛之甚重，犯官憲制。是時
X36n0659_p0558b16║父母以怖畏故，若擯、若殺，雖復擯、殺，無有惡心。菩薩
X36n0659_p0558b17║摩訶薩為護正法亦復如是，若有眾生謗大乘者，即
X36n0659_p0558b18║以鞭撻苦加治之，或奪其命，欲令改往遵修善法。菩
X36n0659_p0558b19║薩意常作是思惟：以何因緣能令眾生發起信心？隨
X36n0659_p0558b20║其方便要當為之。諸婆羅門命終之後生阿鼻地獄，
X36n0659_p0558b21║即有三念：一者、自念：我從何處而來生此？即自知從
X36n0659_p0558b22║人道中來。二者、自念：我今所生為是何處？即便自知
X36n0659_p0558b23║是阿鼻獄。三者、自念：乘何業緣而來生此？即便自知
X36n0659_p0558b24║乘謗方等大乘經典不信因緣，為國主所殺而來生
X36n0659_p0558c01║此。念是事已，即於大乘方等經典生信敬心，尋時命
X36n0659_p0558c02║終生甘露鼓如來世界，於彼壽命具足十劫。
X36n0659_p0558c03║上迦葉問：未得不動地時，得破戒不？佛答言：得。此
X36n0659_p0558c04║中答云：殺時已得一子之地。二文云何？一解云：上問
X36n0659_p0558c05║家問未得地，佛答云：得地及破戒。二解云：上言未
X36n0659_p0558c06║得，未得於真；此中言得，即得於真。舊解云：是見機
X36n0659_p0558c07║殺，故云無罪。河西云：一、大悲心，恐其墮獄；二、為護
X36n0659_p0558c08║法，其既謗法，是故殺之，令免謗罪；三、為滅邪見；四、
X36n0659_p0558c09║生其信心。作此觀之，亦似實殺。興皇云：是示現殺，
X36n0659_p0558c10║如前童子盜聽，如後罵於調達。今問：若是化殺，豈
X36n0659_p0558c11║有地獄三念、甘露十劫之事？若皆是化，如來所作，
X36n0659_p0558c12║為利益誰？若俱非化，童子死已，後生何處？故知二
X36n0659_p0558c13║解不可偏用。若得意者，理在其間。
X36n0659_p0558c14║三、以是義下，結。
X36n0659_p0558c15║善男子，以是義故，我於往昔乃與是人十劫壽命。云
X36n0659_p0558c16║何名殺？
X36n0659_p0558c17║善男子！若人掘地下，三、酬其不墮問，又三：一、更反
X36n0659_p0558c18║問，二、迦葉答。如文。
X36n0659_p0559a01║善男子！若人掘地、刈草、斫樹、斬截死尸、罵詈、鞭撻，以
X36n0659_p0559a02║是業緣墮地獄不？
X36n0659_p0559a03║迦葉菩薩白佛言：世尊！如我解佛所說義者，應墮地
X36n0659_p0559a04║獄。何以故？如佛昔為聲聞說法：汝諸比丘！於諸草木
X36n0659_p0559a05║莫生惡心。何以故？一切眾生因惡心故墮於地獄。
X36n0659_p0559a06║佛讚下，第三、正答。又三：一、歎述，二、簡內外諸殺，三、
X36n0659_p0559a07║會通所問。此初，歎述。
X36n0659_p0559a08║爾時，佛讚迦葉菩薩：善哉，善哉！如汝所說，應善受持。
X36n0659_p0559a09║善男子！若因惡心墮地獄者，菩薩爾時實無惡心。何
X36n0659_p0559a10║以故？菩薩摩訶薩於一切眾生乃至蟲螘，悉生憐憫
X36n0659_p0559a11║利益心故。所以者何？善知因緣諸方便故，以方便力
X36n0659_p0559a12║欲令眾生種諸善根。善男子！以是義故，我於爾時以
X36n0659_p0559a13║善方便，雖奪其命而非惡心。
X36n0659_p0559a14║明惡心殺草尚得罪者，若無惡心，殺人無罪。
X36n0659_p0559a15║婆羅門法下，次簡內外。初簡外殺，如文。
X36n0659_p0559a16║善男子！婆羅門法，若殺螘子滿足十車，無有罪報；蟁
X36n0659_p0559a17║蝱、𧎮蝨、貓子、師子、虎、狼、熊、羆諸惡蟲獸，及餘能為眾
X36n0659_p0559a18║生害者，殺滿十車；鬼、神、羅剎、拘槃茶、迦羅、富單那、顛
X36n0659_p0559a19║狂、乾枯諸鬼神等，能為眾生作嬈害者，斬奪其命，悉
X36n0659_p0559a20║無罪報。若殺惡人，則有罪報；殺已不悔，則墮餓鬼；若
X36n0659_p0559a21║能懺悔，三日斷食，其罪消滅，無有遺餘。若害和尚及
X36n0659_p0559a22║其父母、女人及牛，無數千秊在地獄中。
X36n0659_p0559a23║佛及菩薩下，簡內。
X36n0659_p0559a24║善男子！佛及菩薩知殺有三，謂下、中、上。下者，螘子乃
X36n0659_p0559b01║至一切畜生，唯除菩薩示現生者。善男子！菩薩摩訶
X36n0659_p0559b02║薩以願因緣示受畜生，是名下殺。以下殺因緣墮於
X36n0659_p0559b03║地獄、畜生、餓鬼，具受下苦。何以故？是諸畜生有微善
X36n0659_p0559b04║根，是故殺者具受罪報，是名下殺。中殺者，從凡夫人
X36n0659_p0559b05║至阿那含，是名為中。以是業因墮於地獄、畜生、餓鬼，
X36n0659_p0559b06║具受中苦，是名中殺。上殺者，父母乃至阿羅漢、辟支
X36n0659_p0559b07║佛、畢定菩薩，是名為上。以是業因墮於阿鼻大地獄
X36n0659_p0559b08║中，具受上苦，是名上殺。
X36n0659_p0559b09║善男子若有能殺下，第三、會通。
X36n0659_p0559b10║善男子！若有能殺一闡提者，則不墮此三種殺中。善
X36n0659_p0559b11║男子！彼諸婆羅門等一切皆是一闡提也。譬如掘地、
X36n0659_p0559b12║刈草、斫樹、斬截死尸、罵詈、鞭撻，無有罪報；殺一闡提
X36n0659_p0559b13║亦復如是，無有罪報。何以故？諸婆羅門乃至無有信
X36n0659_p0559b14║等五法，是故雖殺不墮地獄。
X36n0659_p0559b15║言殺無罪者，下文云：施一闡提，得千倍報；施一餓
X36n0659_p0559b16║狥，得百倍報。而此中云殺闡提言無罪者，互明與
X36n0659_p0559b17║奪。若據闡提，現在無善，害之無罪；過去五戒，感報
X36n0659_p0559b18║人身，勝於畜生，故報千倍。
X36n0659_p0559b19║汝上所言下，第三、答其罵難。亦為三：牒、問、正、釋、結、
X36n0659_p0559b20║會。初如文。
X36n0659_p0559b21║善男子！汝上所言，如來何故罵提婆達多癡人食唾？
X36n0659_p0559b22║次釋中引昔七事為證，又為二：初總略述意。
X36n0659_p0559b23║汝亦不應作如是難。何以故？諸佛世尊凡所發言不
X36n0659_p0559b24║可思議。善男子，或有實語為世所愛，非時非法，不為
X36n0659_p0559c01║利益，如是之言我終不說。善男子，或復有言麤獷虗
X36n0659_p0559c02║妄，非時非法，聞者不愛，不能利益，我亦不說。善男子，
X36n0659_p0559c03║若有語言雖復麤獷，真實不虗，是時是法能為一切
X36n0659_p0559c04║眾生利益，聞雖不悅，我要說之。何以故？諸佛世尊應
X36n0659_p0559c05║正徧知，知方便故。
X36n0659_p0559c06║次如我一時下，別舉七事。
X36n0659_p0559c07║善男子！如我一時遊彼曠野聚落叢樹，在其林下有
X36n0659_p0559c08║一鬼神即名曠野，純食肉血，多殺眾生，復於其聚日
X36n0659_p0559c09║食一人。善男子！我於爾時為彼鬼神廣說法要，然彼
X36n0659_p0559c10║暴惡、愚癡、無智、不受教法，我即化身為大力鬼，動其
X36n0659_p0559c11║宮殿令不安所。彼鬼于時將其眷屬出其宮殿欲來
X36n0659_p0559c12║距逆，鬼見我時即失心念，惶怖躃地，迷悶斷絕猶如
X36n0659_p0559c13║死人。我以慈憫手摩其身，即還起坐作如是言：快哉！
X36n0659_p0559c14║今日還得身命。是大神王具大威德，有慈憫心赦我
X36n0659_p0559c15║愆咎。即於我所生善信心，我即還復如來之身，復更
X36n0659_p0559c16║為說種種要法，令彼鬼神受不殺戒。即於是日曠野
X36n0659_p0559c17║村中有一長者次應當死，村人已送付彼鬼神，鬼神
X36n0659_p0559c18║得已即以施我。我既受已，便為長者更立名字，名手
X36n0659_p0560a01║長者。爾時，彼鬼即白我言：世尊！我及眷屬唯仰血肉
X36n0659_p0560a02║以自存活，今已受戒，當何資立？我即答言：從今當敕
X36n0659_p0560a03║聲聞弟子，隨有修行佛法之處，悉當令其施汝飲食。
X36n0659_p0560a04║善男子！以是因緣，為諸比丘制如是戒：汝等從今常
X36n0659_p0560a05║當施彼曠野鬼食。若有住處不能施者，當知是輩非
X36n0659_p0560a06║我弟子，即是天魔徒黨眷屬。善男子！如來為欲調伏
X36n0659_p0560a07║眾生故，示如是種種方便，非故令彼生怖畏也。善男
X36n0659_p0560a08║子！我亦以木打護法鬼；又於一時在一山上推羊頭
X36n0659_p0560a09║鬼，今墮山下；復於樹頭撲護獼猴鬼，今護財象；見五
X36n0659_p0560a10║師子使金剛神怖薩遮尼犍，亦以針刺箭毛鬼身。雖
X36n0659_p0560a11║作如是，亦不令彼諸鬼神等有殘滅者，直欲令彼安
X36n0659_p0560a12║住正法故，示如是種種方便。
X36n0659_p0560a13║我於爾時下，三、結會所問。
X36n0659_p0560a14║善男子！我於爾時實不罵辱提婆達多，提婆達多亦
X36n0659_p0560a15║不愚癡、食人涕唾，亦復不生惡趣之中、阿鼻地獄受
X36n0659_p0560a16║罪一劫，亦不壞僧、出佛身血，亦不違犯四重之罪、誹
X36n0659_p0560a17║謗正法大乘經典，非一闡提，亦非聲聞、辟支佛也。善
X36n0659_p0560a18║男子！提婆達者實非聲聞、緣覺境界，唯是諸佛之所
X36n0659_p0560a19║知見。善男子！是故，汝今不應難言：如來何緣訶責罵
X36n0659_p0560a20║辱提婆達也？汝於諸佛所有境界不應如是生於疑
X36n0659_p0560a21║網。
X36n0659_p0560a22║迦葉白佛下，第二、領解，又二：先領，次述成。
X36n0659_p0560a23║迦葉菩薩白佛言：世尊！譬如甘蔗，數數煎煑，得種種
X36n0659_p0560a24║味。我亦如是，從佛數聞，多得法味，所謂出家味、離欲
X36n0659_p0560b01║味、寂滅味、道味。世尊！譬如真金，數數燒打，融消鍊治，
X36n0659_p0560b02║轉更明淨，調和柔耎，光色微妙，其價難量，然後乃為
X36n0659_p0560b03║人天寶重。世尊！如來亦爾，鄭重咨問，則得聞見甚深
X36n0659_p0560b04║之義，令深行者受持奉修，無量眾生發阿耨多羅三
X36n0659_p0560b05║藐三菩提心，然後為諸人天所宗，恭敬供養。
X36n0659_p0560b06║四味者，即四諦味。出是出苦味，離是離集味，滅道
X36n0659_p0560b07║如文。
X36n0659_p0560b08║爾時，佛讚迦葉菩薩：善哉，善哉！菩薩摩訶薩為欲利
X36n0659_p0560b09║益諸眾生故，咨啟如來如是深義。善男子！以是義故，
X36n0659_p0560b10║我隨汝意說大乘方等甚深秘法，所謂極愛如一子
X36n0659_p0560b11║地。
X36n0659_p0560b12║迦葉白佛下，第二、明捨心果。文為二：初、明空平等；
X36n0659_p0560b13║二、辨知見。所以然者，即寂而照、即空而有、即實而
X36n0659_p0560b14║權，上三心果即事而理，而後結云諸佛境界即事
X36n0659_p0560b15║而理，與今互顯。初又三：一、明平等果；二、辦空義；三、
X36n0659_p0560b16║明利益。初文先問後答。
X36n0659_p0560b17║迦葉菩薩白佛言：世尊！若諸菩薩修慈悲喜得一子
X36n0659_p0560b18║地者，修捨心時復得何地？
X36n0659_p0560b19║答中二：初略明空門果，後廣明空門果。
X36n0659_p0560b20║佛言：善哉，善哉！善男子！汝善知時，知我欲說，汝則咨
X36n0659_p0560b21║問。菩薩摩訶薩修捨心時，則得住於空平等地，如須
X36n0659_p0560b22║菩提。
X36n0659_p0560b23║歎須菩提者，於聲聞中解空第一，舉小況大以明
X36n0659_p0560b24║地體。舊有二解：一云七地，引經云七地能入寂滅；
X36n0659_p0560c01║二云八地，空有竝觀故是平等。今云初地，與一子
X36n0659_p0560c02║地理同能異，故立別名，何得淺深？例聖行中戒定
X36n0659_p0560c03║之果同在初地。
X36n0659_p0560c04║善男子下，第二、廣明空門果。又三：法、譬、合。
X36n0659_p0560c05║善男子！菩薩摩訶薩住空平等地，則不見有父母、兄
X36n0659_p0560c06║弟、姉妹、兒息、親族、知識、怨親中人，乃至不見陰、界、諸
X36n0659_p0560c07║入、眾生、壽命。
X36n0659_p0560c08║初法說具明人法二空，不見父母等即是生空，不
X36n0659_p0560c09║見陰界即是法空，而復言眾生壽命者，更牒前生
X36n0659_p0560c10║空。
X36n0659_p0560c11║次譬如虗空下，舉事空為譬。
X36n0659_p0560c12║善男子！譬如虗空，無有父母、兄弟、妻子，乃至無有眾
X36n0659_p0560c13║生、壽命。
X36n0659_p0560c14║一切諸法下，合。
X36n0659_p0560c15║一切諸法亦復如是，無有父母乃至壽命。菩薩摩訶
X36n0659_p0560c16║薩見一切法亦復如是，其心平等如彼虗空。何以故？
X36n0659_p0560c17║善能修習諸空法故。
X36n0659_p0560c18║迦葉白佛下，第二、廣辨空門義，又二：先問、後答。
X36n0659_p0561a01║迦葉菩薩白佛言：世尊！云何名空？
X36n0659_p0561a02║答：又三：一、列十一空章；二、一一解釋；三、結。
X36n0659_p0561a03║善男子！空者，所謂內空、外空、內外空、有為空、無為空、
X36n0659_p0561a04║無始空、性空、無所有空、第一義空、空空、大空。
X36n0659_p0561a05║初文者，若大品明十八空或論七空，今處中說故
X36n0659_p0561a06║但十一。然大品廣空而略性，此經廣性而略空，總
X36n0659_p0561a07║其二經互顯其美。
X36n0659_p0561a08║菩薩云何下，解釋十一空。舊有二說：冶城云：前六
X36n0659_p0561a09║空是互無空、性空，下五空是住理空。住理是真諦
X36n0659_p0561a10║空，互無是世諦空，莊嚴、用之、開善皆是理空。而廣
X36n0659_p0561a11║斥冶城，仍分為四：初六是假名空，次二是實法空，
X36n0659_p0561a12║次一是平等空，次二是佛果空，以修行有漸故。觀
X36n0659_p0561a13║師云：此十一空皆是破病。引釋論云：如藥有十一，
X36n0659_p0561a14║破十一病，空十一有，名十一空。亦得皆明理，亦得
X36n0659_p0561a15║言前八是破病，後三是顯真。今明羅列十一界分
X36n0659_p0561a16║不同，即世界緣宜十一說之。生善是為人治，十一
X36n0659_p0561a17║病是對治，聞一一空即能見理是第一義，通方融
X36n0659_p0561a18║治，豈應定執？私謂經論不同，不逾四悉，該括漸頓，
X36n0659_p0561a19║融通顯密，豈逾於斯？此十一空即為十一段。
X36n0659_p0561a20║菩薩摩訶薩云何觀於內空？是菩薩摩詞薩觀內法
X36n0659_p0561a21║空。是內法空，謂無父母、怨親、中人、眾生、壽命、常樂、我
X36n0659_p0561a22║常、如來、法、僧、所有財物。是內法中雖有佛性，而是佛
X36n0659_p0561a23║性非內非外。所以者何？佛性常住無變易故。是名菩
X36n0659_p0561a24║薩摩訶薩觀於內空。
X36n0659_p0561b01║外空者亦復如是，無有內法。
X36n0659_p0561b02║初文明內空云無外法，外空無內法，冶城呼為互
X36n0659_p0561b03║無空。開善明外空時，例解內法亦空；內空時，亦例
X36n0659_p0561b04║解外法亦空；知有為是空時，例知無為亦空；知無
X36n0659_p0561b05║為時，有為亦空。有人評此二解，謂冶城於文為得，
X36n0659_p0561b06║於理為失；開善於理為得，於文不便。有師言：待內
X36n0659_p0561b07║明外，既無內，即無外。此還扶開善解文，解內空無
X36n0659_p0561b08║有常樂三寶等。後文又云：如來、法、僧不在二空。解
X36n0659_p0561b09║言：前云無者，無理外橫計；後言不無者，即理內正
X36n0659_p0561b10║法。
X36n0659_p0561b11║內外空者亦復如是。善男子！唯有如來、法、僧、佛性不
X36n0659_p0561b12║在二空。何以故？如是四法常、樂、我、淨，是故四法不名
X36n0659_p0561b13║為空，是名內外俱空。
X36n0659_p0561b14║若釋內外空，作互無釋，極不相應；若作相待，意則
X36n0659_p0561b15║易見。既待內外，得離內外以為二空；既無內外，即
X36n0659_p0561b16║無內外合為一空。
X36n0659_p0561b17║善男子！有為空者，有為之法悉皆是空，所謂內空、外
X36n0659_p0561b18║空、內外空、常樂我淨空、眾生壽命如來法僧第一義
X36n0659_p0561b19║空。是中佛性非有為法，是故佛性非有為法空，是名
X36n0659_p0561b20║有為空。
X36n0659_p0561b21║有為空者，如內外空。
X36n0659_p0561b22║善男子！云何菩薩摩訶薩觀無為空？是無為法悉皆
X36n0659_p0561b23║是空，所謂無常、苦、不淨、無我、陰、界、入、眾生、壽命相、有
X36n0659_p0561b24║為、有漏、內法、外法。無為法中，佛等四法非有為、非無
X36n0659_p0561c01║為，性是善故非無為、性常住故非有為。是名菩薩觀
X36n0659_p0561c02║無為空。
X36n0659_p0561c03║無為空者，而言佛等四法非有為非無為，即中道
X36n0659_p0561c04║正法。
X36n0659_p0561c05║云何菩薩摩訶薩觀無始空？是菩薩摩訶薩見生死
X36n0659_p0561c06║無始皆悉空寂。所謂空者，常樂我淨皆悉空寂無有
X36n0659_p0561c07║變易，眾生、壽命、三寶、佛性及無為法，是名菩薩觀無
X36n0659_p0561c08║始空。
X36n0659_p0561c09║無始空者，一云破外道冥初故言無始，二云遠計
X36n0659_p0561c10║其根無初來處非今始空，始破無明明無有始。
X36n0659_p0561c11║云何菩薩觀於性空？是菩薩摩訶薩觀一切法本性
X36n0659_p0561c12║皆空，謂陰、界、入、常無常、苦樂、淨不淨、我無我，觀如是
X36n0659_p0561c13║等一切諸法不見本性，是名菩薩摩訶薩觀於性空。
X36n0659_p0561c14║性空。一云：破性說性空。二云：本性皆空，如貧窮人
X36n0659_p0561c15║一切皆空。
X36n0659_p0561c16║云何菩薩摩訶薩觀無所有空？如人無子言舍宅空，
X36n0659_p0561c17║畢竟觀空無有親愛，愚癡之人言諸方安，貧窮之人
X36n0659_p0561c18║言一切空，如是所計或空或非空。菩薩觀時，如貧窮
X36n0659_p0562a01║人一切皆空，是名菩薩摩訶薩觀無所有空。
X36n0659_p0562a02║云何菩薩摩訶薩觀第一義空？善男子！菩薩摩訶薩
X36n0659_p0562a03║觀第一義時，是眼生時無所從來，及其滅時去無所
X36n0659_p0562a04║至，本無今有、已有還無，推其實性無眼、無主。如眼，一
X36n0659_p0562a05║切諸法亦復如是。何等名為第一義空？有業、有報、不
X36n0659_p0562a06║見作者，如是空法名第一義空。是名菩薩摩訶薩觀
X36n0659_p0562a07║第一義空。
X36n0659_p0562a08║舊云：從眼生滅去，就法空明第一義。從何等去，就
X36n0659_p0562a09║人空明第一義。開善云：何得用於淺近生法兩空
X36n0659_p0562a10║釋大涅槃？又諸經無不前明生空，何故此中前明
X36n0659_p0562a11║法空？觀師云：眼生時無所從來，即不生義；滅時無
X36n0659_p0562a12║所去，即不滅義。還是中論兩不之義。若眼是有，不
X36n0659_p0562a13║應本無今有，已有還無。推其實性，無眼無主。推一
X36n0659_p0562a14║切法，亦應如是。問：第一義空，何得有業有報？答：此
X36n0659_p0562a15║寄有以明無，寄無以明有，不有不無即第一義。
X36n0659_p0562a16║空。空者為三，謂歎、釋、結。歎者。
X36n0659_p0562a17║云何菩薩摩訶薩觀於空空？是空空中乃是聲聞、辟
X36n0659_p0562a18║支佛等所迷沒處。
X36n0659_p0562a19║此是凡小所迷沒處。
X36n0659_p0562a20║是有是無，正釋也。
X36n0659_p0562a21║善男子，是有是無，是名空空；是是非是，是名空空。善
X36n0659_p0562a22║男子，十住菩薩尚於是中通達少分猶如微塵，況復
X36n0659_p0562a23║餘人？
X36n0659_p0562a24║一云：是有是無，是二章門。後言是是，還牒上兩是。
X36n0659_p0562b01║又言非是者，兩是皆空。二云：上明有無兩境皆空，
X36n0659_p0562b02║下明權實二智皆空。是是即權智，非是即實智。今
X36n0659_p0562b03║更作三句責，為空境名空空，為空來空智名空空，
X36n0659_p0562b04║為空來空能空之法名空空耶？若直空境空智，此猶
X36n0659_p0562b05║是偏，未得名圓。若將空來空空，乃是圓正中道之空。
X36n0659_p0562b06║大品云：一切諸法悉皆是空，是空亦空。有兩師不
X36n0659_p0562b07║同：一云：一切法空者，空猶未妙，今更將空來空此
X36n0659_p0562b08║空。二云：不爾，前一切法已是妙空，今空亦空，只能
X36n0659_p0562b09║空之法亦空。河西同後解，故云：或謂萬法雖空，而
X36n0659_p0562b10║智體不空，遣破惑情，故曰空空。是有亦空，是無亦
X36n0659_p0562b11║空。下句即云：前計既空，智不獨有，真悟之心，理無
X36n0659_p0562b12║竝照。雖無竝照，遣義可知。有漏空、無漏空，人多重
X36n0659_p0562b13║無漏空，將有漏空輕無漏空，二空體一，豈應輕重？
X36n0659_p0562b14║萬法既寂，智體又空，蓋謂妙空非二乘所及。
X36n0659_p0562b15║善男子！如是，空空亦不同於聲聞所得空空三昧，是
X36n0659_p0562b16║名菩薩觀於空空。
X36n0659_p0562b17║善男子！云何菩薩摩訶薩觀於大空？善男子！言大空
X36n0659_p0562b18║者，謂般若波羅蜜，是名大空。
X36n0659_p0562b19║有人言：大空即般若空者，色大故般若大。釋論解
X36n0659_p0562b20║大空有事、理。事者，東方空乃至十方空；理者，即涅
X36n0659_p0562b21║槃、第一義空。大品指涅槃，涅槃、般若更互相顯。今
X36n0659_p0562b22║約三諦釋十一空：內空者，真諦空；外空者，俗諦空；
X36n0659_p0562b23║內外空者，即二俱空；有為空者，生死俗空；無為空
X36n0659_p0562b24║者，涅槃真空；無始空者，三諦相即，不見元祖，名無
X36n0659_p0562c01║始空；性空者，三諦體性本來自空，故名性空；第一
X36n0659_p0562c02║義空者，真即是中，中即是真，名第一義空；空空者，
X36n0659_p0562c03║一空一切空；大空者，三諦俱空。後歎文亦約三諦
X36n0659_p0562c04║為歎。三諦相即，諸凡小聖所迷沒處。是有是無者，
X36n0659_p0562c05║雙照二諦，故言兩是；一一諦悉備真中，故言空空。
X36n0659_p0562c06║是是非是者，單照一諦，即具空假，空故是是，假故
X36n0659_p0562c07║非是，即備中道，故言空空。若雙若隻，若三若一，皆
X36n0659_p0562c08║不可思議，具足無缺，故非凡小所議。
X36n0659_p0562c09║善男子！菩薩下，第三、結歎。
X36n0659_p0562c10║善男子！菩薩摩訶薩得如是空門，則得住於虗空等
X36n0659_p0562c11║地。
X36n0659_p0562c12║我今於下，第三、明利益。又二：一、明悟空；
X36n0659_p0562c13║善男子！我今於是大眾之中，說如是等諸空義時，有
X36n0659_p0562c14║十恒河沙菩薩摩訶薩，即得住於虗空等地。
X36n0659_p0562c15║二、住是地已下，說功能。
X36n0659_p0562c16║善男子！菩薩摩訶薩住是地已，於一切法中無有滯
X36n0659_p0562c17║閡、繫縛、拘執，心無迷悶。以是義故，名虗空等地。善男
X36n0659_p0562c18║子！譬如虗空，於可愛色不生貪著，不愛色中不生瞋
X36n0659_p0562c19║恚。菩薩摩訶薩住是地中亦復如是，於好惡色心無
X36n0659_p0562c20║貪恚。善男子！譬如虗空，廣大無對，悉能容受一切諸
X36n0659_p0562c21║物。菩薩摩訶薩住是地中亦復如是，廣大無對，悉能
X36n0659_p0562c22║容受一切諸法。以是義故，復得名為虗空等地。
X36n0659_p0562c23║即是前離後得之意。
X36n0659_p0562c24║善男子！菩薩住是地中去，第二、廣辨知見。知見廣
X36n0659_p0563a01║遠良由空寂，亦是即寂而照。文為四：一、明知見，二、
X36n0659_p0563a02║無所得，三、會通，四、結歎。即寂而照故明知見，即照
X36n0659_p0563a03║而寂故無所得，其性不二是故會通，此法奇特是
X36n0659_p0563a04║故稱歎。初文為三：一、知十三法，二、得八種知見，三、
X36n0659_p0563a05║得四無礙智。
X36n0659_p0563a06║善男子！菩薩摩訶薩住是地中，於一切法亦見亦知，
X36n0659_p0563a07║若行、若緣、若性、若相、若因、若緣、若眾生心、若根、若禪
X36n0659_p0563a08║定、若乘、若善知識、若持禁戒、若所施，如是等法一切
X36n0659_p0563a09║知見。
X36n0659_p0563a10║初文云：行即是心，緣即是境。性即是內，相即是外。
X36n0659_p0563a11║親者為因，疎者為緣。
X36n0659_p0563a12║復次，知而不見下，第二、明八知見：一、知非處；二、知
X36n0659_p0563a13║是處；三、知共行；四、知因果；五、知轉障；六、知佛性；七、
X36n0659_p0563a14║知二諦；八、知二智。
X36n0659_p0563a15║復次，善男子！菩薩摩訶薩住是地中，知而不見。云何
X36n0659_p0563a16║為知？知自餓法、投淵赴火、自墜高巖、常翹一脚、五熱
X36n0659_p0563a17║炙身、常臥灰土、棘刺編椽、樹葉惡草、牛糞之上、衣
X36n0659_p0563a18║麤麻衣、塜間所棄、糞埽氀偈、欽婆羅衣、麞鹿皮革、芻
X36n0659_p0563a19║草衣裳、茄菜啖果、藕根油滓、牛糞根果。若行乞食，限
X36n0659_p0563a20║從一家，主若言無，即便捨去，設復還喚，終不回顧。不
X36n0659_p0563a21║食鹽、肉、五種牛味，常所飲服糠汁、沸湯，受持牛戒、雞、
X36n0659_p0563a22║狗、雉戒，以灰塗身，長髮為相，以羊祠天，先呪後殺，四
X36n0659_p0563a23║月事火，七日服風，百千億華供養諸天，諸所欲願因
X36n0659_p0563a24║此成就。如是等法，能為無上解脫因者，無有是處。是
X36n0659_p0563b01║名為知。云何不見？菩薩摩訶薩不見一人行如是法
X36n0659_p0563b02║得正解脫，是名不見。
X36n0659_p0563b03║知外道邪法，是知非處。
X36n0659_p0563b04║復次，善男子！菩薩摩訶薩亦見、亦知。何等為見？見諸
X36n0659_p0563b05║眾生行是邪法必墮地獄，是名為見。云何為知？知諸
X36n0659_p0563b06║眾生從地獄出生於人中，若能修行檀波羅蜜乃至
X36n0659_p0563b07║具足諸波羅蜜，是人必得入正解脫，是名為知。
X36n0659_p0563b08║知善惡報，知是處。
X36n0659_p0563b09║復次，善男子！菩薩摩訶薩復有亦見、亦知。云何為見？
X36n0659_p0563b10║見常、無常，苦、樂，淨、不淨，我、無我，是名為見。云何為知？
X36n0659_p0563b11║知諸如來定不畢竟入於涅槃、知如來身金剛無壞、
X36n0659_p0563b12║非是煩惱所成就身、又非臭穢腐敗之身、亦復能知
X36n0659_p0563b13║一切眾生悉有佛性，是名為知。
X36n0659_p0563b14║知常無常四德等，是知共行。
X36n0659_p0563b15║復次，善男子！菩薩摩訶薩復有亦知、亦見。云何為知？
X36n0659_p0563b16║知是眾生心信成就、知是眾生求於大乘、是人順流、
X36n0659_p0563b17║是人逆流、是人正住、知是眾生已到彼岸。順流者，謂
X36n0659_p0563b18║凡夫人；逆流者，從須陀洹乃至緣覺；正住者，諸菩薩
X36n0659_p0563b19║等；到彼岸者，所謂如來、應供、正徧知。是名為知。云何
X36n0659_p0563b20║為見？菩薩摩訶薩住於大乘大涅槃典修梵行心，以
X36n0659_p0563b21║淨天眼見諸眾生造身、口、意三業不善，墮於地獄、畜
X36n0659_p0563b22║生、餓鬼；見諸眾生修善業者，命終當生天上、人中；見
X36n0659_p0563b23║諸眾生從闇入闇、有諸眾生從闇入明、有諸眾生從
X36n0659_p0563b24║明入闇、有諸眾生從明入明。是名為見。
X36n0659_p0563c01║求大乘是知因，到彼岸是知果。
X36n0659_p0563c02║復次，善男子！菩薩摩訶薩復有亦知、亦見。菩薩摩訶
X36n0659_p0563c03║薩知諸眾生修身、修戒、修心、修慧，是人今世惡業成
X36n0659_p0563c04║就，或因貪欲、瞋恚、愚癡，是業必應地獄受報。是人直
X36n0659_p0563c05║以修身、修戒、修心、修慧，現世輕受，不墮地獄。云何是
X36n0659_p0563c06║業能得現報？懺悔發露所有諸惡，既悔之後更不敢
X36n0659_p0563c07║作，慚愧成就故、供養三寶故、常自訶責故。是人以是
X36n0659_p0563c08║善業因緣，不墮地獄，現世受報。所謂頭痛、目痛、腹痛、
X36n0659_p0563c09║背痛、橫羅、死殃、訶責、罵辱、鞭杖、閉繫、饑餓、困苦，受如
X36n0659_p0563c10║是等現世輕報，是名為知。云何為見？菩薩摩訶薩見
X36n0659_p0563c11║如是人不能修習身、戒、心、慧，造少惡業，此業因緣應
X36n0659_p0563c12║現受報。是人少惡不能懺悔、不自訶責、不生慚愧、無
X36n0659_p0563c13║有怖懼，是業增長，地獄受報，是名為見。
X36n0659_p0563c14║身戒心慧，是知轉障。
X36n0659_p0563c15║佛性為三：一、據凡夫，二、據十住，三、就諸佛。
X36n0659_p0563c16║復有知而不見。云何知而不見？知諸眾生皆有佛性，
X36n0659_p0563c17║為諸煩惱之所覆蔽不能得見，是名知而不見。
X36n0659_p0563c18║復有知而少見，十住菩薩摩訶薩等知諸眾生皆有
X36n0659_p0564a01║佛性，見不明了，猶如闇夜所見不了。
X36n0659_p0564a02║復有亦見亦知，所謂諸佛如來亦見亦知。
X36n0659_p0564a03║復有亦見亦知、不見不知。亦見亦知者，所謂世間文
X36n0659_p0564a04║字、言語、男女、車乘、缾盆、舍宅、城邑、衣裳、飲食、山河、園
X36n0659_p0564a05║林、眾生、壽命，是名亦見亦知。云何不見不知？聖人所
X36n0659_p0564a06║有微密之語，無有男女乃至園林，是名不見不知。
X36n0659_p0564a07║不知不見是知真，亦知亦見是知俗。
X36n0659_p0564a08║復有知而不見，知所慧施、知所供處、知於受者、知因
X36n0659_p0564a09║果報，是名為知。云何不見？不見所施、供處、受者及以
X36n0659_p0564a10║果報，是名不見。菩薩摩訶薩知有八種，即是如來五
X36n0659_p0564a11║眼所知。
X36n0659_p0564a12║慧施等是知權，不見所施等是知實。
X36n0659_p0564a13║迦葉白佛下，第三、明四無礙智。又二：前問，次答。
X36n0659_p0564a14║迦葉菩薩白佛言：世尊！菩薩摩訶薩能如是知，得何
X36n0659_p0564a15║等利？
X36n0659_p0564a16║答：為三：一、章門，二、釋，三、料簡。初如文。
X36n0659_p0564a17║佛言：善男子！菩薩摩訶薩能如是知，得四無閡：法無
X36n0659_p0564a18║閡、義無閡、詞無閡、樂說無閡。
X36n0659_p0564a19║次釋為五：一、就世諦釋；二、就出世釋；三、就無著釋；
X36n0659_p0564a20║四、就譬釋；五、就往因釋。初世諦釋者。
X36n0659_p0564a21║法無閡者，知一切法及法名字；義無閡者，知一切法
X36n0659_p0564a22║所有諸義，能隨諸法所立名字而為作義；詞無閡者，
X36n0659_p0564a23║隨字論、正音論、闡陀論、世辯論；樂說無閡者，所謂菩
X36n0659_p0564a24║薩摩訶薩凡所演說無有障閡、不可動轉、無所畏懼、
X36n0659_p0564b01║難可摧伏。善男子！是名菩薩能如是見知，即得如是
X36n0659_p0564b02║四無閡智。
X36n0659_p0564b03║法者，知法及法名字。義者，知法下義及名下義。辭
X36n0659_p0564b04║者，音聲清雅分別了亮。樂說者，能宛轉變換無窮
X36n0659_p0564b05║無盡。隨字論者，定其文字善識字體。正音論者，正
X36n0659_p0564b06║其音辭分明切齒。闡陀者，法句論亦言合聲，如合
X36n0659_p0564b07║聲唄。河西云：即是此間詠歌聲也。又言：唯是外法
X36n0659_p0564b08║未必全爾，乃是偈聲通於內外。
X36n0659_p0564b09║復次下，次就出世釋者。
X36n0659_p0564b10║復次，善男子！法無閡者，菩薩摩訶薩徧知聲聞、緣覺、
X36n0659_p0564b11║菩薩、諸佛之法。義無閡者，乘雖有三，知其歸一，終不
X36n0659_p0564b12║謂有差別之相。詞無閡者，菩薩摩訶薩於一法中作
X36n0659_p0564b13║種種名，經無量劫說不可盡。聲聞、緣覺能作是說，無
X36n0659_p0564b14║有是處。樂說無閡者，菩薩摩訶薩於無量劫為諸眾
X36n0659_p0564b15║生演說諸法，若名、若義，種種異說不可窮盡。
X36n0659_p0564b16║知三乘義，悉皆歸一。
X36n0659_p0564b17║三、就無著釋，為二：初、釋；次、論義。
X36n0659_p0564b18║復次，善男子！法無閡者，菩薩摩訶薩雖知諸法而不
X36n0659_p0564b19║取著；義無閡者，菩薩摩訶薩雖知諸義而不取著；詞
X36n0659_p0564b20║無閡者，菩薩摩訶薩雖知名字而亦不著；樂說無閡
X36n0659_p0564b21║者，菩薩摩訶薩雖知樂說如是最上而亦不著。何以
X36n0659_p0564b22║故？善男子！若取著者，不名菩薩。
X36n0659_p0564b23║他云：是遣執釋。今依難意，為無著釋。
X36n0659_p0564b24║迦葉下，論義。先問，次答。
X36n0659_p0564c01║迦葉菩薩復白佛言：世尊！若不取著則不知法，若知
X36n0659_p0564c02║法者則是取著，若知不著則無所知，云何如來說言
X36n0659_p0564c03║知法而不取著？
X36n0659_p0564c04║初、迦葉難意云：知即是著。
X36n0659_p0564c05║佛言：善男子！夫取著者不名無閡，無所取著乃名無
X36n0659_p0564c06║閡。善男子！是故，一切諸菩薩等有取著者則無無閡。
X36n0659_p0564c07║若無無閡不名菩薩，當知是人名為凡夫。何故取著
X36n0659_p0564c08║名為凡夫？一切凡夫取著於色乃至著識，以著色故
X36n0659_p0564c09║則生貪心，生貪心故為色繫縛乃至為識之所繫縛，
X36n0659_p0564c10║以繫縛故則不得免生、老、病、死、憂、悲、大苦、一切煩惱，
X36n0659_p0564c11║是故取著名為凡夫。以是義故，一切凡夫無四無閡。
X36n0659_p0564c12║善男子！菩薩摩訶薩已於無量阿僧祇劫知、見法相，
X36n0659_p0564c13║以知、見故則知其義；以見法相及知義故，而於色中
X36n0659_p0564c14║不生繫著，乃至識中亦復如是。以不著故，菩薩於色
X36n0659_p0564c15║不生貪心，乃至識中亦不生貪；以無貪故，則不為色
X36n0659_p0564c16║之所繫縛，乃至不為識之所縛；以不縛故，則能得脫
X36n0659_p0564c17║生、老、病、死、憂、悲、大苦一切煩惱。以是義故，一切菩薩
X36n0659_p0564c18║得四無閡。善男子！以是因緣，我為弟子十二部中說
X36n0659_p0565a01║繫著者名為魔縛，若不著者則脫魔縛。譬如世間有
X36n0659_p0565a02║罪之人為王所縛，無罪之人王不能縛。菩薩摩訶薩
X36n0659_p0565a03║亦復如是，有繫著者為魔所縛，無繫著者魔不能縛。
X36n0659_p0565a04║以是義故，菩薩摩訶薩而無所著。
X36n0659_p0565a05║佛答：以無著故知。
X36n0659_p0565a06║復次，善男子！法無閡者，菩薩摩訶薩善知字持而不
X36n0659_p0565a07║忘失。所謂持者，如地、如山、如眼、如雲、如人、如母，一切
X36n0659_p0565a08║諸法亦復如是。義無閡者，菩薩雖知諸法名字而不
X36n0659_p0565a09║知義，得義無閡則知其義。云何知義？謂地持者，如地
X36n0659_p0565a10║普持一切眾生及非眾生，以是義故，名地為持。善男
X36n0659_p0565a11║子！謂山持者，菩薩摩訶薩作是思惟：以何義故名山
X36n0659_p0565a12║為持？山能持地令無傾動，是故名持。何名眼持？眼能
X36n0659_p0565a13║持光，故名為持。何名雲持？雲名龍氣，龍氣持水，故名
X36n0659_p0565a14║為持。何名人持？人能持法及以非法，故名為持。何名
X36n0659_p0565a15║母持？母能持子，故名為持。菩薩摩訶薩知一切法名
X36n0659_p0565a16║字句義亦復如是。詞無閡者，菩薩摩訶薩以種種詞
X36n0659_p0565a17║演說一義亦無有義，猶如男女、舍宅、車乘、眾生等名。
X36n0659_p0565a18║何故無義？善男子！夫義者，乃是菩薩諸佛境界；詞者，
X36n0659_p0565a19║凡夫境界。以知義故，得詞無閡。樂說無閡者，菩薩摩
X36n0659_p0565a20║訶薩知詞、知義故，於無量阿僧祇劫說詞、說義而不
X36n0659_p0565a21║可盡，是名樂說無閡。
X36n0659_p0565a22║四、就譬釋中，初舉六譬釋法無礙解，還指六譬釋
X36n0659_p0565a23║義無礙解。言地持者，持眾生、非眾生。勝鬘云：大地
X36n0659_p0565a24║持四重擔，謂山、海、草、木、眾生。彼廣此略，山取壓地，
X36n0659_p0565b01║地取安山，互相持故。眼能持光有二解：優樓迦計
X36n0659_p0565b02║眼、光與意合時能見，借此為譬。二云：非借外義，眼
X36n0659_p0565b03║有清淨四大之色，因外光能見。
X36n0659_p0565b04║善男子！菩薩下，五、就往因釋。
X36n0659_p0565b05║善男子，菩薩於無量無邊阿僧祇劫修行世諦，以修
X36n0659_p0565b06║行故，知法無閡；復於無量阿僧祇劫修第一義諦故，
X36n0659_p0565b07║得義無閡；亦於無量阿僧祇劫習毗伽羅論故，得詞
X36n0659_p0565b08║無閡；亦於無量阿僧祇劫修習說世辨論故，得樂說
X36n0659_p0565b09║無閡。
X36n0659_p0565b10║善男子！聲聞、緣覺下，第三、料簡，又二：初、料簡，後、論
X36n0659_p0565b11║義。初為三：一、明二乘無無礙，二、別釋，三、總結。初如
X36n0659_p0565b12║文。
X36n0659_p0565b13║善男子！聲聞、緣覺若有得是四無閡者，無有是處。善
X36n0659_p0565b14║男子！九部經中我說聲聞、緣覺之人有四無閡，聲聞、
X36n0659_p0565b15║緣覺真實無有。
X36n0659_p0565b16║次別釋中，先釋緣覺。
X36n0659_p0565b17║何以故？菩薩摩訶薩為度眾生故，修如是四無閡智。緣
X36n0659_p0565b18║覺之人修寂滅法志樂獨處，若化眾生但現神通，終
X36n0659_p0565b19║日默然無所宣說，云何當有四無閡智？何故默然而
X36n0659_p0565b20║無所說？緣覺不能說法度人令得煗法、頂法、世第一
X36n0659_p0565b21║法、須陀洹、斯陀含、阿那含、阿羅漢、辟支佛、菩薩摩訶
X36n0659_p0565b22║薩，不能令人發阿耨多羅三藐三菩提心。何以故？善
X36n0659_p0565b23║男子！緣覺出世，世間無有九部經典，是故緣覺無詞
X36n0659_p0565b24║無閡、樂說無閡。善男子！緣覺之人雖知諸法，無法無
X36n0659_p0565c01║閡。何以故？法無閡者名為知字。緣覺之人雖知文字，
X36n0659_p0565c02║無字無閡。何以故？不知常住二字故。是故緣覺不得
X36n0659_p0565c03║法無閡。雖知於義，無義無閡。真知義者，知諸眾生悉
X36n0659_p0565c04║有佛性。佛性義者，名為阿耨多羅三藐三菩提。以是
X36n0659_p0565c05║義故，緣覺之人不得義無閡。是故緣覺一切無有四
X36n0659_p0565c06║無閡智。
X36n0659_p0565c07║次釋聲聞。
X36n0659_p0565c08║云何聲聞無四無閡？聲聞之人無有三種善巧方便。
X36n0659_p0565c09║何等為三？一者、必須耎語然後受法，二者、必須麤語
X36n0659_p0565c10║然後受化，三者、不耎不麤然後受化。聲聞之人無此
X36n0659_p0565c11║三故，無四無閡。
X36n0659_p0565c12║復次，聲聞、緣覺不能畢竟知詞知義，無自在智知於
X36n0659_p0565c13║境界，無有十力、四無所畏，不能畢竟度彼十二因緣
X36n0659_p0565c14║大海，不能善知眾生諸根利鈍差別，未能永斷二諦
X36n0659_p0565c15║疑心，不知眾生種種諸心所緣境界，不能善說第一
X36n0659_p0565c16║義空，是故二乘無四無閡。
X36n0659_p0565c17║迦葉下。二、論義。先問，次答。
X36n0659_p0565c18║迦葉菩薩白佛言：世尊！若諸聲聞、緣覺之人，一切無
X36n0659_p0566a01║有四無閡者，云何世尊說舍利弗智慧第一、大目楗
X36n0659_p0566a02║連神通第一、摩訶拘絺羅四無閡第一？若其無者，如
X36n0659_p0566a03║來何故作如是說？
X36n0659_p0566a04║答為三：一、正答；二、開昔權；三、顯今實。如文。
X36n0659_p0566a05║爾時，世尊讚迦葉言：善哉，善哉！善男子！譬如恒河有
X36n0659_p0566a06║無量水、辛頭大河水亦無量、博又大河水亦無量、私
X36n0659_p0566a07║陀大河水亦無量、阿耨達池水亦無量、大海之中水
X36n0659_p0566a08║亦無量。如是，諸水雖同無量，然其多少其實不等；聲
X36n0659_p0566a09║聞、緣覺及諸菩薩四無閡智亦復如是。善男子！若說
X36n0659_p0566a10║等者，無有是處。
X36n0659_p0566a11║善男子！我為凡夫說摩訶拘絺羅四無閡智為最第
X36n0659_p0566a12║一，汝所問者其義如是。
X36n0659_p0566a13║善男子，聲聞之人或有得一，或有得二，若具足四，無
X36n0659_p0566a14║有是處。
X36n0659_p0566a15║迦葉白下，第二、明無所得知見。又三：一、明無所得；
X36n0659_p0566a16║二、引偈證；三、無得而得。初又三：一、問；二、答；三、領解。
X36n0659_p0566a17║問又三：初、領指前文。
X36n0659_p0566a18║迦葉白佛言：世尊！如佛上說梵行品中，菩薩知見得
X36n0659_p0566a19║四無閡者。
X36n0659_p0566a20║前文已遠，故言梵行。
X36n0659_p0566a21║次菩薩知見下，正難。
X36n0659_p0566a22║菩薩知見則無所得，亦無有心言無所得。世尊！是菩
X36n0659_p0566a23║薩摩訶薩實無所得。若使菩薩心有得者，則非菩薩，
X36n0659_p0566a24║名為凡夫。
X36n0659_p0566b01║三、云何如來下，結難。
X36n0659_p0566b02║云何如來說言菩薩而有所得？
X36n0659_p0566b03║佛答又二：初、歎其問。
X36n0659_p0566b04║佛言：善男子！善哉，善哉！我將欲說，而汝復問。
X36n0659_p0566b05║次正答，又二：先正答，次結正簡邪。
X36n0659_p0566b06║善男子！菩薩摩訶薩實無所得，無所得者名四無閡。
X36n0659_p0566b07║善男子！以何義故，無所得者名為無閡？若有得者則
X36n0659_p0566b08║名為閡，有障閡者名四顛倒。善男子！菩薩摩訶薩無
X36n0659_p0566b09║四倒故，故得無閡，是故菩薩名無所得。復次，善男子！
X36n0659_p0566b10║無所得者則名為慧，菩薩摩訶薩得是慧故，名無所
X36n0659_p0566b11║得。有所得者名為無明，菩薩永斷無明闇故，故無所
X36n0659_p0566b12║得，是故菩薩名無所得。復次，善男子！無所得者名大
X36n0659_p0566b13║涅槃，菩薩摩訶薩安住如是大涅槃中，不見一切諸
X36n0659_p0566b14║法性相，是故菩薩名無所得。有所得者名二十五有，
X36n0659_p0566b15║菩薩永斷二十五有，得大涅槃，是故菩薩名無所得。
X36n0659_p0566b16║復次，善男子！無所得者名為大乘，菩薩摩訶薩不住
X36n0659_p0566b17║諸法故得大乘，是故菩薩名無所得。有所得者名為
X36n0659_p0566b18║聲聞、辟支佛道，菩薩永斷二乘之道故得佛道，是故
X36n0659_p0566b19║菩薩名無所得。復次，善男子！無所得者名方等經，菩
X36n0659_p0566b20║薩讀誦如是經故得大涅槃，是故菩薩名無所得。有
X36n0659_p0566b21║所得者名十一部經，菩薩不修，純說方等大乘經典，
X36n0659_p0566b22║是故菩薩名無所得。復次，善男子！無所有者名為虗
X36n0659_p0566b23║空，世間無物名為虗空，菩薩得是虗空三昧無所見
X36n0659_p0566b24║故，是故菩薩名無所得。有所得者名生死輪，一切凡
X36n0659_p0566c01║夫輪回生死故有所見，菩薩永斷一切生死，是故菩
X36n0659_p0566c02║薩名無所得。復次，善男子！無所得者名常、樂、我、淨，菩
X36n0659_p0566c03║薩摩訶薩見佛性故得常、樂、我、淨，是故菩薩名無所
X36n0659_p0566c04║得。有所得者名無常、無樂、無我、無淨，菩薩摩訶薩斷
X36n0659_p0566c05║是無常、無樂、無我、無淨，是故菩薩名無所得。復次，善
X36n0659_p0566c06║男子！無所得者名第一義空，菩薩摩訶薩觀第一義
X36n0659_p0566c07║空悉無所見，是故菩薩名無所得。有所得者名為五
X36n0659_p0566c08║見，菩薩永斷是五見故得第一義空，是故菩薩名無
X36n0659_p0566c09║所得。復次，善男子！無所得者名為阿耨多羅三藐三
X36n0659_p0566c10║菩提，菩薩摩訶薩得阿耨多羅三藐三菩提時悉無
X36n0659_p0566c11║所見，是故菩薩名無所得。有所得者名聲聞、緣覺菩
X36n0659_p0566c12║提，菩薩永斷二乘菩提，是故菩薩名無所得。
X36n0659_p0566c13║初正答中凡十：復次，得、無得相對。得者，非謂得中
X36n0659_p0566c14║之得，乃是無得之得。此無非是析滅之無，是體達
X36n0659_p0566c15║無。十對者，所謂得、無得，倒、無倒，智慧、無明，涅槃、諸
X36n0659_p0566c16║有，大乘、小乘，方等、三藏，真空、生死，常、無常，真空、五
X36n0659_p0566c17║見，菩提、二乘。
X36n0659_p0566c18║次善男子，汝之所問下，結，如文。
X36n0659_p0567a01║善男子，汝之所問亦無所得，我之所說亦無所得。若
X36n0659_p0567a02║說有得，是魔眷屬，非我弟子。
X36n0659_p0567a03║大品明諸有二者，是有所得；諸無二者，名無所得
X36n0659_p0567a04║（云云）。
X36n0659_p0567a05║迦葉白佛下，三、領解，又二：有領解，有得益。
X36n0659_p0567a06║迦葉白佛言：世尊！為我說是菩薩無所得時。
X36n0659_p0567a07║無量眾生斷有相心，以是事故，我敢諮啟無所得義，
X36n0659_p0567a08║令如是等無量眾生離魔眷屬，為佛弟子。
X36n0659_p0567a09║次引偈證者，如來上云：於此正在雙樹，云何更指
X36n0659_p0567a10║雙樹？解言：直是語法，未必別處指此雙樹。二云：見
X36n0659_p0567a11║聞不同，寧有定所？假使異處，指此何妨？此偈是第
X36n0659_p0567a12║二、出釋得無得。文為二：一、舉偈請問；二、釋偈為答。
X36n0659_p0567a13║迦葉菩薩白佛言：世尊！如來上為純陀說偈：
X36n0659_p0567a14║本有今無，本無今有，三世有法，無有是處。
X36n0659_p0567a15║世尊，是義云何？
X36n0659_p0567a16║答：為三：一、別釋，二、總釋，三、結釋。別又三：一、略標，二、
X36n0659_p0567a17║重問，三、正釋。
X36n0659_p0567a18║佛言：善男子！我為化度諸眾生故而作是說，亦為聲
X36n0659_p0567a19║聞、辟支佛故而作是說，亦為文殊師利法王子故而
X36n0659_p0567a20║作是說，不但正為純陀一人說是偈也。時文殊師利
X36n0659_p0567a21║將欲問我，我知其心而為說之。我既說已，文殊師利
X36n0659_p0567a22║即得解了。
X36n0659_p0567a23║迦葉菩薩言：世尊！如文殊等，詎有幾人能了是義？唯
X36n0659_p0567a24║願如來更為大眾廣分別說。
X36n0659_p0567b01║釋中二：先誡許，次正答。
X36n0659_p0567b02║善男子！諦聽，諦聽！今當為汝重敷演之。
X36n0659_p0567b03║答中凡有八番，前六番正釋，後兩明不果得說。
X36n0659_p0567b04║言本有者，我昔本有無量煩惱，以煩惱故，現在無有
X36n0659_p0567b05║大般涅槃。言本無者，本無般若波羅蜜，以無般若波羅
X36n0659_p0567b06║蜜故，現在具有諸煩惱結。若有沙門、若婆羅門、若天、
X36n0659_p0567b07║若魔、若梵、若人，說言如來去、來、現在有煩惱者，無有
X36n0659_p0567b08║是處。復次，善男子！言本有者，我昔本有父母和合之
X36n0659_p0567b09║身，是故現在無有金剛微妙法身。言本無者，我身本
X36n0659_p0567b10║無三十二相、八十種好，以本無有三十二相、八十種
X36n0659_p0567b11║好故，現在具有四百四病。若有沙門、若婆羅門、若天、
X36n0659_p0567b12║若魔、若梵、若人，說言如來去、來、現在有病苦者，無有
X36n0659_p0567b13║是處。復次，善男子！言本有者，我昔本有無常、無樂、無我、無
X36n0659_p0567b14║淨，以有無常、無我、無樂、無淨故，現在無有阿耨多羅
X36n0659_p0567b15║三藐三菩提。言本無者，本不見佛性，以不見故，無常、
X36n0659_p0567b16║樂、我、淨。若有沙門、若婆羅門、若天、若魔、若梵、若人，說
X36n0659_p0567b17║言如來去、來、現在無常、樂、我、淨者，無有是處。復次，善
X36n0659_p0567b18║男子！言本有者，本有凡夫修苦行心，謂得阿耨多羅
X36n0659_p0567b19║三藐三菩提。以是事故，現在不能破壞四魔。言本無
X36n0659_p0567b20║者，本無六波羅蜜。以無六波羅蜜故，修行凡夫苦行
X36n0659_p0567b21║之心，謂得阿耨多羅三藐三菩提。若有沙門、若婆羅
X36n0659_p0567b22║門、若天、若魔、若梵、若人，說言如來去、來、現在有苦行
X36n0659_p0567b23║者，無有是處。復次，善男子！言本有者，我昔本有雜食
X36n0659_p0567b24║之身。以有食身故，現在無有無邊之身。言本無者，本
X36n0659_p0567c01║無三十七助道之法。以無三十七助道法故，現在具
X36n0659_p0567c02║有雜食之身。若有沙門、若婆羅門、若天、若魔、若梵、若
X36n0659_p0567c03║人，說言如來去、來、現在有食身者，無有是處。復次，善
X36n0659_p0567c04║男子！言本有者，我昔本有一切法中取著之心。以是
X36n0659_p0567c05║事故，現在無有畢竟空定。言本無者，我本無有中道
X36n0659_p0567c06║實義。以無中道真實義故，於一切法則有著心。若有
X36n0659_p0567c07║沙門、若婆羅門、若天、若魔、若梵、若人，說言如來去、來、
X36n0659_p0567c08║現在說一切法是有相者，無有是處。
X36n0659_p0567c09║復次，善男子！言本有者，我初得阿耨多羅三藐三菩
X36n0659_p0567c10║提時，有諸鈍根聲聞弟子；以有鈍根聲聞弟子故，不
X36n0659_p0567c11║得演說一乘之實。言本無者，本無利根人中象王迦
X36n0659_p0567c12║葉菩薩等；以無利根迦葉等故，隨宜方便開示三乘。
X36n0659_p0567c13║若有沙門、若婆羅門、若天、若魔、若梵、若人說言：如來
X36n0659_p0567c14║去、來、現在畢竟演說三乘法。者，無有是處。復次，善男
X36n0659_p0567c15║子！言本有者，我本說言：却後三月於娑羅雙樹當般
X36n0659_p0567c16║涅槃。是故，現在不得演說大方等典大般涅槃。言本
X36n0659_p0567c17║無者，本昔無有文殊師利大菩薩等；以無有故，現在
X36n0659_p0567c18║說言：如來無常。若有沙門、若婆羅門、若天、若魔、若梵、
X36n0659_p0568a01║若人說言：如來去、來、現在是無常。者，無有是處。
X36n0659_p0568a02║一一竝前釋上半，後釋下半。又須望下，總釋之意。
X36n0659_p0568a03║舊釋此偈，本有煩惱即是昔本，今無涅槃即是昔
X36n0659_p0568a04║今，不得云是今日之今。何者？今有涅槃故。若天、魔、
X36n0659_p0568a05║梵說言如來有煩惱者，無有是處，此乃今日佛果
X36n0659_p0568a06║不為三世所攝。如此釋文一往得去，不遣他難，只
X36n0659_p0568a07║為昔日有無無常，後乃是常，還是本無今有，焉能
X36n0659_p0568a08║遣疑？興皇云：本無今有皆是隨緣，本有煩惱非有
X36n0659_p0568a09║說有，今無涅槃非無說無。若天、魔、梵能解此者，說
X36n0659_p0568a10║言如來有煩惱者，無有是處，遣難、釋文二途俱了。
X36n0659_p0568a11║今謂乃是總答中意，若別釋文猶自未去。此之偈
X36n0659_p0568a12║意為化眾生，眾生唯作善惡之見，謂昔有惡，今則
X36n0659_p0568a13║有善。二乘作真俗不一之見，菩薩作三諦各別之
X36n0659_p0568a14║見，文殊作三諦相即之解，亦是四門、四悉等解，豈
X36n0659_p0568a15║可只作如上諸人一種解耶？私謂如來自作八重
X36n0659_p0568a16║解釋，佛意乃將此八為式，當知其義徧一切法。若
X36n0659_p0568a17║如諸師各一種見，佛何不唯一種釋耶？欲許諸師
X36n0659_p0568a18║一一皆是，若欲非之，假使諸釋，寧得佛意？略如章
X36n0659_p0568a19║安，四悉故悉是，離悉故俱非，故知四出則四是，各
X36n0659_p0568a20║計亦四非，四非故一切俱非，四是故八番皆是，故
X36n0659_p0568a21║更總釋，以總冠別，方稱佛旨。四悉、四門具如前釋。
X36n0659_p0568a22║如來普為下，第二、總釋。
X36n0659_p0568a23║善男子，如來普為諸眾生故，雖知諸法，說言不知；雖
X36n0659_p0568a24║見諸法，說言不見；有相之法說言無相，無相之法說
X36n0659_p0568b01║言有相；實有無常說言有常，實有有常說言無常，我、
X36n0659_p0568b02║樂、淨等亦復如是；三乘之法說言一乘，一乘之法隨
X36n0659_p0568b03║宜說三；略相說廣，廣相說略；四重之法說偷蘭遮，偷
X36n0659_p0568b04║蘭遮法說為四重；犯說非犯，非犯說犯；輕罪說重，重
X36n0659_p0568b05║罪說輕。何以故？如來明見眾生根故。善男子，如來雖
X36n0659_p0568b06║作是說，終無虗妄。何以故？虗妄之語即是罪過。如來
X36n0659_p0568b07║悉斷一切罪過，云何當有虗妄語耶？善男子，如來雖
X36n0659_p0568b08║無虗妄之言，若知眾生因虗妄說得法利者，隨宜方
X36n0659_p0568b09║便則為說之。
X36n0659_p0568b10║總成前意，故知言有不有，言無不無，皆為利益，悉
X36n0659_p0568b11║皆無定，隨國土人，其相不同，是故輕重犯不犯異。
X36n0659_p0568b12║善男子！一切世諦下，第三、總結釋。
X36n0659_p0568b13║善男子！一切世諦若於如來，即是第一義諦。何以故？
X36n0659_p0568b14║諸佛世尊為第一義故說於世諦，亦令眾生得第一
X36n0659_p0568b15║義諦。若使眾生不得如是第一義者，諸佛終不宣說
X36n0659_p0568b16║世諦。善男子！如來有時演說世諦，眾生謂佛說第一
X36n0659_p0568b17║義諦；有時演說第一義諦，眾生謂佛說於世諦。是則
X36n0659_p0568b18║諸佛甚深境界，非是聲聞、緣覺所知。
X36n0659_p0568b19║皆以生死為世，涅槃為第一義。有時說世謂第一
X36n0659_p0568b20║義，或說諸法空寂即是生死謂說第一義，或說妙
X36n0659_p0568b21║有常住即是第一義人謂是生死。如來說空欲明
X36n0659_p0568b22║不空，說有欲明不有，眾緣皆作有無之見。
X36n0659_p0568b23║善男子！是故汝上不應難言下，第三、明無得而得。
X36n0659_p0568b24║又三：先標，次問，三答。初標，如文。
X36n0659_p0568c01║善男子！是故，汝先不應難言：菩薩摩訶薩無所得也。
X36n0659_p0568c02║菩薩常得第一義諦，云何難言無所得耶？
X36n0659_p0568c03║次問中二：先問，次難。初問者，若有得，應是無常，自
X36n0659_p0568c04║有法、譬、合。
X36n0659_p0568c05║迦葉復言：世尊！第一義諦亦名為道、亦名菩提、亦名
X36n0659_p0568c06║涅槃。若有菩薩言有得道、菩提、涅槃，即是無常。何以
X36n0659_p0568c07║故？法若常者則不可得。
X36n0659_p0568c08║猶如虗空，誰有得者？世尊！如世間物本無今有，名為
X36n0659_p0568c09║無常。
X36n0659_p0568c10║道亦如是，道若可得則名無常，法若常者無得無生，
X36n0659_p0568c11║猶如佛性無得無生。
X36n0659_p0568c12║夫道者非色下，次難。若常則應無得。
X36n0659_p0568c13║世尊！夫道者，非色、非不色，不長、不短，非高、非下，非生、
X36n0659_p0568c14║非滅，非赤、非白，非青、非黃，非有、非無，云何如來說言
X36n0659_p0568c15║可得？菩提、涅槃亦復如是。
X36n0659_p0568c16║三、佛答，為二：先答初問，次答後難。初文，先泛明。
X36n0659_p0568c17║佛言：如是，如是。善男子！道有二種：一者、常，二者、無常。
X36n0659_p0568c18║菩提之相亦有二種：一者、常，二者、無常。涅槃亦爾，外
X36n0659_p0568c19║道道者名為無常，內道道者名之為常；聲聞、緣覺所
X36n0659_p0568c20║有菩提名為無常，菩薩、諸佛所有菩提名之為常；外
X36n0659_p0568c21║解脫者名為無常，內解脫者名之為常。
X36n0659_p0568c22║道有二種：常道雖得，而非無常；
X36n0659_p0568c23║道與菩提悉皆名常下，第二、正答。
X36n0659_p0568c24║善男子！道與菩提及以涅槃悉名為常。一切眾生常
X36n0659_p0569a01║為無量煩惱所覆，無慧眼故不能得見。而諸眾生為
X36n0659_p0569a02║欲見故修戒、定、慧，以修行故見道、菩提及以涅槃，是
X36n0659_p0569a03║名菩薩得道、菩提、涅槃。道之性相實不生滅，以是義
X36n0659_p0569a04║故不可捉持。
X36n0659_p0569a05║今云道定圓常，本來有之，為惑所覆，斷惑復本，義
X36n0659_p0569a06║言其得，得而是常。
X36n0659_p0569a07║次善男子！道者雖無色像下，答後難，為三：法、譬、合。
X36n0659_p0569a08║初法說。
X36n0659_p0569a09║善男子，道者雖無色像可見，稱量可知，而實有用。
X36n0659_p0569a10║次如眾生心下，譬說。
X36n0659_p0569a11║善男子！如眾生心雖非是色，非長、非短，非麤、非細，非
X36n0659_p0569a12║縛、非解，非是見法，而亦是有。以是義故，我為須達說
X36n0659_p0569a13║言：長者！心為城主。若不護心，則不護身、口；若護心者，
X36n0659_p0569a14║則護身、口。以不善護是身、口故，令諸眾生到三惡趣；
X36n0659_p0569a15║護身、口者，則令眾生得人、天、涅槃。得，名真實；不得者，
X36n0659_p0569a16║名不真實。
X36n0659_p0569a17║善男子！道與菩提及以涅槃亦復如是，亦有、亦常。若
X36n0659_p0569a18║其無者，云何能斷一切煩惱？以其有故，一切菩薩了
X36n0659_p0569a19║了見知。
X36n0659_p0569a20║然實是常，能修者得，不修不得，
X36n0659_p0569a21║善男子！見有二種下，第三、會通。又為二：一、會通；二、
X36n0659_p0569a22║論義。初、會通者，會前所說知見等法皆有似真，似
X36n0659_p0569a23║是相貌，了了即真。真又為二：一、菩薩了了；二、如來
X36n0659_p0569a24║了了。此下盡卷是會通兩章，如文。
X36n0659_p0569b01║善男子，見有二種：一、相貌見，二、了了見。云何相貌見？
X36n0659_p0569b02║如遠見烟名為見火，實不見火，雖不見火亦非虗妄；
X36n0659_p0569b03║見空中鶴便言見水，雖不見水亦非虗妄；如見華葉
X36n0659_p0569b04║便言見根，雖不見根亦非虗妄；如人遙見籬閒牛角
X36n0659_p0569b05║便言見牛，雖不見牛亦非虗妄；如見女人懷妊便言
X36n0659_p0569b06║見欲，雖不見欲亦非虗妄；又如見樹生葉便言見水，
X36n0659_p0569b07║雖不見水亦非虗妄；又如見雲便言見雨，雖不見雨
X36n0659_p0569b08║亦不虗妄；如見身業及以口業便言見心，雖不見心
X36n0659_p0569b09║亦非虗妄。是名相貌見。云何了了見？如眼見色。善男
X36n0659_p0569b10║子，如人眼根清淨不壞，自觀掌中阿摩勒果；菩薩了
X36n0659_p0569b11║了見道、菩提、涅槃亦復如是。雖如是見，初無見相。善
X36n0659_p0569b12║男子，以是因緣，我於往昔告舍利弗：舍利弗，一切世
X36n0659_p0569b13║間，若有沙門、若婆羅門、若天、若魔、若梵、若人所不知、
X36n0659_p0569b14║不見、不覺，唯有如來悉知、見、覺，及諸菩薩亦復如是。
X36n0659_p0569b15║舍利弗，若諸世間所知、見、覺，我與菩薩亦知、見、覺；世
X36n0659_p0569b16║間眾生之所不知、不見、不覺，亦不自知、不知、見、覺；世
X36n0659_p0569b17║間眾生所知、見、覺，便自說言我知、見、覺。舍利弗，如來
X36n0659_p0569b18║一切悉知、見、覺，亦不自言我知、見、覺，一切菩薩亦復
X36n0659_p0569b19║如是。何以故？若使如來作知、見、覺相，當知是則非佛
X36n0659_p0569b20║世尊，名為凡夫，菩薩亦爾。
X36n0659_p0569b21║大般涅槃經卷第十五
X36n0659_p0569b22║日東　天台沙門本純　分會
X36n0659_p0569b23║
X36n0659_p0569b24║南本大般涅槃經會疏卷第十五