X37n0662_p0392a13║
X37n0662_p0392a14║
X37n0662_p0392a15║涅槃經疏三德指歸卷第六
X37n0662_p0392a16║
X37n0662_p0392a17║錢塘沙門釋　智圓　述
X37n0662_p0392a18║河西下。示今正解。興皇既斥諍於問數，疏主前文亦
X37n0662_p0392a19║云增減在人。然至當歸一，精義無二。河西分問，符順
X37n0662_p0392a20║答文，擇善從之，故今承用。疏主前後釋義，多許河西
X37n0662_p0392a21║於破古中，凡至興皇，破必悉委，良由興皇立義最勝
X37n0662_p0392a22║故也。但破勝者，劣者望風。河西身預譯場，親咨無讖，
X37n0662_p0392a23║分經對義，實可依憑。以義勘經，過失葢寡。承彼分偈，
X37n0662_p0392a24║良在茲焉。
X37n0662_p0392b01║初一下，隨文示義。於前對古立章，及後示答文處，其
X37n0662_p0392b02║義顯著，故此釋文略點而已。今隨文略消，令後學無
X37n0662_p0392b03║壅。
X37n0662_p0392b04║問佛因果者，即問佛久遠本因本果也。以此經在法
X37n0662_p0392b05║華顯本之後，人天彰灼知佛遠壽，洎聞斯教又解常
X37n0662_p0392b06║身，故得問之。若准下答意分此偈文者，初句中得字
X37n0662_p0392b07║是問能得之因，長壽二字是問所得之果，次句是問
X37n0662_p0392b08║法身之果，下二句是問法身之因。下疏云因有得果
X37n0662_p0392b09║之能，能名為力，故云得大堅固力，故云問佛因果也。
X37n0662_p0392b10║尋下佛答，義自可知，無在煩論。下問例爾。
X37n0662_p0392b11║當機而說者，為常機談常教，究竟到於三德彼岸也。
X37n0662_p0392b12║義通三世者，初問四依雖在滅後不專滅後，餘問悉
X37n0662_p0392b13║通三世，但上既明過現，故知此下正問未來。
X37n0662_p0392b14║經天魔波旬，飜名如釋，列眾中記。
X37n0662_p0392b15║經滿字半字，喻常無常。
X37n0662_p0392b16║經娑羅隣提者，舊解不同。或云娑羅飜雙，隣提飜鳥。
X37n0662_p0392b17║或云娑羅是一隻，隣提是一隻。或云各是一雙。或云
X37n0662_p0392b18║娑羅翻鴛鴦，隣提翻天鶴。然此方不善梵音，只增諍
X37n0662_p0392b19║競，意在況喻。取其雌雄共俱，以喻雙流共行耳。
X37n0662_p0392b20║經：太白、歲星者，太白則凶，西方金精也；歲星則吉，東
X37n0662_p0392b21║方木精也。於五星中但舉東西凶吉，以喻常與無常。
X37n0662_p0392b22║下月喻品佛答中，明月有虧盈，日有長短，唯答星中
X37n0662_p0392b23║但舉慧星為答，此則舉凶以兼其吉也。以慧星不現
X37n0662_p0392b24║則吉，現則是凶，以喻支佛出無佛世，眾生見已，皆謂
X37n0662_p0392c01║如來真實滅度，而如來身實不滅沒。又此舉太白、歲
X37n0662_p0392c02║星為問者，乃是於五星中趣舉東西，意兼諸星，不分
X37n0662_p0392c03║凶吉。故下佛答云：譬如眾星，晝則不現，而人皆謂晝
X37n0662_p0392c04║星滅沒，其實不沒。如來亦爾，二乘不見，猶如世人不
X37n0662_p0392c05║見晝星。准此答意，但以夜見喻常，晝沒喻無常，不以
X37n0662_p0392c06║吉凶為喻。答既顯有二意，問豈不然？是知但舉二星，
X37n0662_p0392c07║則凶吉出沒，美在中矣。迦葉玄會佛旨，其若是乎？
X37n0662_p0392c08║經：不為病汙者，如世醫師，若治病不差，則汙醫道；既
X37n0662_p0392c09║所治皆差，則醫不汙。喻佛醫王治眾生煩惱之病，無
X37n0662_p0392c10║不除差也。
X37n0662_p0392c11║經：天意樹者。諸天之樹，隨諸天意所轉也。下佛答中，
X37n0662_p0392c12║舉人間菴羅等樹，一年三變，亦是隨轉義也。還喻常
X37n0662_p0392c13║與無常。
X37n0662_p0392c14║經三乘若無性等者，此問三乘之人若無別性，云何
X37n0662_p0392c15║而得別說三乘？明知三乘各別有性，喻如樂事未生
X37n0662_p0392c16║不可名樂，樂受生已方得名樂。三乘亦爾，要有三性
X37n0662_p0392c17║故得說三，何故佛說同一佛性？此亦法華已開，今乃
X37n0662_p0392c18║重問。
X37n0662_p0392c19║經：而得不壞眾者，主伴一如，不可乖異，名為不壞。
X37n0662_p0392c20║經多頭者，隨類異說也。
X37n0662_p0392c21║經說法（至）月初者。北遠云：此文顛倒而復不足。若正，
X37n0662_p0392c22║應言：云何說者增如月初？若具，應言：云何說者增長
X37n0662_p0392c23║眾生？如世父母教於初生十六月兒，准答應爾。
X37n0662_p0392c24║何故言下。約理會通也。
X37n0662_p0393a01║後四下。釋請答。今師雖云請中有問，此問還是再徵
X37n0662_p0393a02║前義不同。他謂問五行等，借使聖意多含以行性之
X37n0662_p0393a03║名，配後五行十德及師子吼等，亦是菩薩自謙，云此
X37n0662_p0393a04║行性非我所知，請於如來為諸菩薩自演說之，非是
X37n0662_p0393a05║正問故也。況今消釋再徵前問，其旨渙然。
X37n0662_p0393a06║由來未開者，四味兼帶，至今始開。
X37n0662_p0393a07║經：今欲問諸陰者，謂十界五陰，即佛性義也。
X37n0662_p0393a08║凡兩問者，知天魔是一問，如來波旬說是一問。
X37n0662_p0393a09║夢見羅剎者，經云：佛告迦葉：若有聞是大涅槃經言：
X37n0662_p0393a10║我不用發菩提心，誹謗正法。是即於夢中見羅剎像，
X37n0662_p0393a11║語言：咄！男子！汝今若不發心，當斷汝命。是人惶怖，寤
X37n0662_p0393a12║已發心。乃至云：是大涅槃能令未發心者作菩提因
X37n0662_p0393a13║也。
X37n0662_p0393a14║三偈答者，前二偈即迦葉舉偈問佛，竝釋偈為答。第
X37n0662_p0393a15║三偈即佛自舉，即是不見善不作，唯見惡可作，是處
X37n0662_p0393a16║可怖畏，猶如險惡道等偈也。
X37n0662_p0393a17║四、華喻答者，即經云：善男子！如優鉢羅華、鉢頭摩華、
X37n0662_p0393a18║拘物頭華、分陀利華，生淤泥中，不為泥汙。眾生修大
X37n0662_p0393a19║涅槃亦爾，雖有煩惱，不為煩惱所汙。何以故？以知如
X37n0662_p0393a20║來性相力故（云云）。
X37n0662_p0393a21║十四、譬答者，前十二譬譬所說教，後二譬譬能說人
X37n0662_p0393a22║（云云）。
X37n0662_p0393a23║風王四譬答者：初、船譬；二、船師及人譬；三、風譬；四、風
X37n0662_p0393a24║王譬。即經云譬如大船，從海此岸至於彼岸，乃至云
X37n0662_p0393b01║以是義故，如來名曰無上船師。
X37n0662_p0393b02║金師兩譬答者，初虵譬，次金師譬也。即經云如來方
X37n0662_p0393b03║便捨身，如彼毒虵捨於故皮，是故如來名為常住。次
X37n0662_p0393b04║云譬如金師得好真金，隨意造作種種諸器。如來亦
X37n0662_p0393b05║爾，於二十五有現種種身，為化眾生等。
X37n0662_p0393b06║注龍能脫骨等者。經既以皮喻生死，例應骨喻涅槃，
X37n0662_p0393b07║虵能脫皮、龍能脫骨，二邊俱捨中道斯存。是知迦葉
X37n0662_p0393b08║更合問云：云何捨涅槃？如龍脫故骨。所以不言者，只
X37n0662_p0393b09║由生死已兼二種，故捨生死即捨二邊，故無龍問。若
X37n0662_p0393b10║約不滯中道名捨涅槃者，則脫骨之問准義應有。
X37n0662_p0393b11║菴羅等者，經明二樹、一年、三變，以喻如來示三種身
X37n0662_p0393b12║而實非無常。
X37n0662_p0393b13║文殊騰疑等者，謂初文殊騰純陀疑，次如來許說，三
X37n0662_p0393b14║文殊出疑，四如來說本無今有偈為釋，五文殊領解
X37n0662_p0393b15║云我今始解諸佛菩薩聲聞緣覺亦有差別亦無差
X37n0662_p0393b16║別，乃至下文云三乘同一佛性等。
X37n0662_p0393b17║舉護法等者，經云：若諸菩薩勤加精進欲護正法，以
X37n0662_p0393b18║是因緣所得眷屬不可沮壞。
X37n0662_p0393b19║如人口爽等者，爽，販也。楚人名羮販曰爽。經云若有
X37n0662_p0393b20║不識三寶常存，以是因緣，唇口乾燋，如人口爽，不知
X37n0662_p0393b21║六味，乃至不知如來是常住者，當知是人則為生盲。
X37n0662_p0393b22║常為眾生等者，經云如來常為一切而作父母，佛以
X37n0662_p0393b23║一音而為說法，彼彼異類，各各得解。
X37n0662_p0393b24║如人有子等者，經云：如人生子始十六月，雖復語言
X37n0662_p0393c01║未可解了，而彼父母欲教其語，先同其音漸漸教之，
X37n0662_p0393c02║是父母語可不正耶？諸佛如來亦復如是。文云六月，
X37n0662_p0393c03║悞也。
X37n0662_p0393c04║放光奉供答者，即大眾品初云爾時世尊從其面門
X37n0662_p0393c05║放種種色，青黃赤白紅紫光明，照純陀身。純陀遇已，
X37n0662_p0393c06║與諸眷屬持諸肴饌疾往佛所等。
X37n0662_p0393c07║若有比丘下，即二十一行偈後長行初文也，今但略
X37n0662_p0393c08║引大綱而已。
X37n0662_p0393c09║三、病人者，謂重、逆、謗三也。經云：佛告純陀：若犯四重
X37n0662_p0393c10║及五逆罪、誹謗正法，如是等人名為破戒也。
X37n0662_p0393c11║有餘偈以無餘者，以語助也。即經云：我所說者，亦有
X37n0662_p0393c12║餘義，亦無餘義（云云）。而以此答演祕密問者，但有餘
X37n0662_p0393c13║之偈，是佛隱覆隨緣之說。今演隱覆，令祕顯露，故酬
X37n0662_p0393c14║此問。
X37n0662_p0393c15║云何名為無餘等者，即品末文殊問辭也。唯除助道
X37n0662_p0393c16║下，即佛答文殊也。
X37n0662_p0393c17║助道等者，常樂是果、善法是因，此果此因並是助道，
X37n0662_p0393c18║為緣斥倒非因非果乃是正道，只此助道名無餘義。
X37n0662_p0393c19║其餘下即除佛界因果之外，餘九界因果悉是有餘，
X37n0662_p0393c20║以無餘是畢竟義，故答此問。
X37n0662_p0393c21║大眾發心等者，即品末也。故經云：大眾供養佛已發
X37n0662_p0393c22║菩提心，諸菩薩等得住初地，爾時世尊與文殊迦葉
X37n0662_p0393c23║及純陀而受記莂。
X37n0662_p0393c24║今引下。引證。答經分齊，只由古師分此偈文，謂後四
X37n0662_p0394a01║行是問五行十德等，即前敘古分偈中第四師義也。
X37n0662_p0394a02║今雖配當偈文，出其答處，義同指掌，復恐未曉指歸，
X37n0662_p0394a03║故更立十證，以示迷者。前九依經，後一依人，人師立
X37n0662_p0394a04║義，推寄有本，況與經合，故總為十證。又顯今師上符
X37n0662_p0394a05║經旨，下契譯人，的見偈文所問，唯齊大眾問品爾。
X37n0662_p0394a06║次第而答者，如前屬配經文。
X37n0662_p0394a07║非我所知者，即經云而我無智慧也。
X37n0662_p0394a08║為諸菩薩等者，即經云我今請如來為諸菩薩故等。
X37n0662_p0394a09║若從此意者，既行性等，諸佛自說，故知答問只齊大
X37n0662_p0394a10║眾品也。問：向分四偈，是再徵前偈三世之問，今何故
X37n0662_p0394a11║云是請佛自說行性等耶？答：經意多含兼乎二意，此
X37n0662_p0394a12║對前釋，互現其義耳，故云若從此意，謂且從一義也。
X37n0662_p0394a13║不應謝恩者，即以起禮、燒香等名謝恩也。由答問畢，
X37n0662_p0394a14║所以禮謝，即大眾問品末云爾時，大眾以種種物供
X37n0662_p0394a15║養如來也。供養之言，義通三業，故今云起禮。種種物
X37n0662_p0394a16║中，香華為首，故云燒香等。
X37n0662_p0394a17║召眾雲集者，即序中五十二眾也。勸問即長壽品初
X37n0662_p0394a18║三勸比丘、三勸大眾也。問：召眾既是序品初，勸問應
X37n0662_p0394a19║是聲召。答：此明答問分齊，故知三十四問自由長壽
X37n0662_p0394a20║品初三勸而起，非關序中。若爾，召眾何約序耶？答：長
X37n0662_p0394a21║壽三勸只勸前所集眾，故眾無別。
X37n0662_p0394a22║倚臥等者，即大眾品末云：爾時如來說是語已，為欲
X37n0662_p0394a23║調伏諸眾生故，現身有疾，右脇而臥，如彼病人。
X37n0662_p0394a24║知答下。答：若未盡，不應臥病。
X37n0662_p0394b01║五者下，即品末云：文殊！汝等當為四部廣說大法，今
X37n0662_p0394b02║以此法付囑汝等。
X37n0662_p0394b03║寢而無說者，即右脇而臥。
X37n0662_p0394b04║大眾下。即現病品中迦葉等推請也。
X37n0662_p0394b05║加趺下。即彼品云：爾時世尊大悲熏心，知諸眾生各
X37n0662_p0394b06║各所念，即從臥起結加趺坐，顏貌熈怡如融金聚等。
X37n0662_p0394b07║故知下五行既因重請，故知答問唯齊眾品。
X37n0662_p0394b08║對告德王者，即行章五行十德也。
X37n0662_p0394b09║師子更問者，即義章師子吼品也。
X37n0662_p0394b10║八者下，即第二十四卷初德王品文也。
X37n0662_p0394b11║三種病人者，經云：一者、若有病人得良醫藥及瞻病
X37n0662_p0394b12║者，病則易差；如其不得，則不可愈。二者、若得、不得，悉
X37n0662_p0394b13║不可差。三者、若得、不得，悉皆自差等。
X37n0662_p0394b14║乃是下。謂三病人在現病品中說之。現病在眾問之
X37n0662_p0394b15║後，故云答問之末。
X37n0662_p0394b16║今云下，正示德王言，初開涅槃意也。
X37n0662_p0394b17║後說之初者，即現病是行章之初也。
X37n0662_p0394b18║非初說之初者，非指施章之初也。
X37n0662_p0394b19║既有下行章，既自有初後，故知答問但盡施章。
X37n0662_p0394b20║九者下。前十九行偈有三十一問，故曰問多。古人皆
X37n0662_p0394b21║許齊大眾問品答盡此問，而但涉七卷經文，故云答
X37n0662_p0394b22║卷少。
X37n0662_p0394b23║後問下。古人將後四偈為問行性等，從現病訖經答
X37n0662_p0394b24║此三問，故云不應答卷多。若義理相關，雖問少答多
X37n0662_p0394c01║亦應無妨。但前八義破彼皆非，後據河西口決雅當，
X37n0662_p0394c02║故以問答多少並而難之，故知此義不可孤立。應知
X37n0662_p0394c03║凡立義勢，若常山之虵，斬首尾應、斬尾首應、斬中兩
X37n0662_p0394c04║應。今茲十義其勢實然。若難前八，謂取經為證，葢出
X37n0662_p0394c05║自情，應以後義咨決有在，非任𮌎臆。儻難後義，人師
X37n0662_p0394c06║所判未可全用，應以前義推度經文，義與讖合。若難
X37n0662_p0394c07║中間不應以問答多少等為妨者，應云推前經義憑
X37n0662_p0394c08║後聖師，道理不虧斯義有在，首尾兩應其喻泯齊。故
X37n0662_p0394c09║知明琛之說非無遠致，但以內心嶮惡自貽虵報，儻
X37n0662_p0394c10║誠為法用勢，何妨不以人廢言，斯之謂也。
X37n0662_p0394c11║面對梵文者，道朗時在譯場，身充證義親披梵本，口
X37n0662_p0394c12║咨法豐決擇其義也。未治本云胡文，荊溪再治，凡有
X37n0662_p0394c13║胡字悉改為梵。所以古來皆云胡文等者，只由梵人
X37n0662_p0394c14║涉胡而來，故使梵文通有胡稱。自唐初諍論則胡梵
X37n0662_p0394c15║甄分，䓗嶺已西並屬梵種，鐵關之左皆曰胡鄉。曇
X37n0662_p0394c16║無讖，或曇摩懺，此云法豐。
X37n0662_p0394c17║斯人下。勸信也。且法豐中印度人也，六歲出家日誦
X37n0662_p0394c18║萬言，初學小乘，後遇白頭禪師教以大乘，十旬交諍
X37n0662_p0394c19║方悟大旨，而明呪術所向皆驗，西域號為大神呪師。
X37n0662_p0394c20║自入北涼徵感神異委如本傳，非夫聖者孰能臻此？
X37n0662_p0394c21║指授殷勤故非率爾，故誡世人誠堪取信，故云斯人
X37n0662_p0394c22║不信等也。
X37n0662_p0394c23║後則總請者，即後四偈總請如來，答上過現未三問
X37n0662_p0394c24║也。
X37n0662_p0395a01║釋總讚中，文具四悉：不違世法，即歡喜益；知深非淺，
X37n0662_p0395a02║即生善益；此土眾發奇特心，他土眾皆生敬伏，則是
X37n0662_p0395a03║二眾俱破憍慢之惡也。問與理合，其旨可知。
X37n0662_p0395a04║小小菩薩者，俗眾已小，年幼復小。
X37n0662_p0395a05║問大大事者，三教是大，今乃問圓，即是大中之大。
X37n0662_p0395a06║所擬下，注云云者，令釋出四意。
X37n0662_p0395a07║言等無有異者，雖在分果，既受佛加，則解齊玅覺故。
X37n0662_p0395a08║經云：如一切智等，無有異也。一切智即一切種智，三
X37n0662_p0395a09║智圓通，互舉無在。
X37n0662_p0395a10║巧問下，諺應作該，字之悞也。
X37n0662_p0395a11║及因下，向經云大眾善根威德之力，今隨便舉耳。
X37n0662_p0395a12║可解下云云者，自餘諸問悉為流及來世利益眾生
X37n0662_p0395a13║也。
X37n0662_p0395a14║舊解下。初師既指華嚴，仍通伏難。恐難云：若指華嚴，
X37n0662_p0395a15║彼經何不見有長壽等三十四問耶？故釋云：梵本應
X37n0662_p0395a16║有，但未來此土耳。
X37n0662_p0395a17║次師指偏方等者，古師判佛一代為三種教：一頓，謂
X37n0662_p0395a18║華嚴；二漸，謂始自阿含終至涅槃，先小後大故名漸
X37n0662_p0395a19║也。
X37n0662_p0395a20║三、偏方不定者，謂別有一經非頓漸攝，而明佛性常
X37n0662_p0395a21║住，勝鬘光明等是也。此乃偏為一機設斯方法。
X37n0662_p0395a22║亦不來者，通伏難也。後師意云：經既的指初成，則定
X37n0662_p0395a23║在華嚴，既是祕密，故無顯文。
X37n0662_p0395a24║義皆不然者，疏：主，總斥也。
X37n0662_p0395b01║今明下。今師正義也。既指遠本寂場初成，故非今日
X37n0662_p0395b02║迹中言教所述，則前三師立義不攻自敗。
X37n0662_p0395b03║不應下，結斥三師。
X37n0662_p0395b04║其謙亦兩等者，初謙不及，則不敢僭等如來；次誓頂
X37n0662_p0395b05║戴，則庶欲少齊菩薩。
X37n0662_p0395b06║初文下。經以蚊蚋喻分真，空海喻究竟，海喻智廣，空
X37n0662_p0395b07║喻理深。故經云：智慧大海，法性虗空也。然智豈不深，
X37n0662_p0395b08║理亦應廣。文雖互舉，義必兼具。理智冥一，函葢相稱。
X37n0662_p0395b09║故經次云：深廣智慧也。
X37n0662_p0395b10║頂戴守護者，應云頂戴恭敬。
X37n0662_p0395b11║經方等深義者，方廣平等也。佛性周廣，平等一如，故
X37n0662_p0395b12║云方等。初答長壽問中，疏主先且懸談名義，以云何
X37n0662_p0395b13║得是因，長壽是果故也。文中先示義勝劣，亦是敘古
X37n0662_p0395b14║也。
X37n0662_p0395b15║墮斷常者，以定執故，此即他人斥非也。
X37n0662_p0395b16║若言下，即他人正義。
X37n0662_p0395b17║開祕者，他謂開小乘無常因果，顯今經常住因果，得
X37n0662_p0395b18║今對治之義，已勝有無之執，故云小勝。
X37n0662_p0395b19║若為下。若言今經正為顯發涅槃玅理，兼言因果之
X37n0662_p0395b20║事，則深得經旨，故云最勝。
X37n0662_p0395b21║涅槃下。釋上義也。理非始終故無因果，即理而事故
X37n0662_p0395b22║說因果，故云方便。
X37n0662_p0395b23║從容下，結意。抑案者，揚理仰事，故無因果；案理即
X37n0662_p0395b24║事，故說因果。理事不二，名顯正法。
X37n0662_p0395c01║今明下。今師義也。一家所傳祖乎龍樹，故須依中論
X37n0662_p0395c02║四句破執，次依釋論四悉被機，四執不破豈免斷常？
X37n0662_p0395c03║故前人師所立不出四計，既執一為是餘皆妄語，則
X37n0662_p0395c04║諸惑由是而生，惑潤於業招感生死，苦集浩然去道
X37n0662_p0395c05║彌遠。文中因果相望各有四句，文相可解。初句者，謂
X37n0662_p0395c06║果不由因尅、因不望果修，既不相由故屬自性。次句
X37n0662_p0395c07║者，向果不由因，既稱果為自，以果望因因即是他，今
X37n0662_p0395c08║果從因生豈非他果？因亦如是，故云則墮他性。第三
X37n0662_p0395c09║句者，謂此因不由果故因、亦不由因故因，因果因緣
X37n0662_p0395c10║和合故，因果亦如是，此即共生。共生有二過，謂墮自
X37n0662_p0395c11║他性中，故云墮共性。第四句者，非因非果故因故果，
X37n0662_p0395c12║此即離因離果，無因緣而辨因果，故他人云涅槃無
X37n0662_p0395c13║因果，方便說因果者，未逃此句。從因緣尚不可得，何
X37n0662_p0395c14║況無因緣耶？
X37n0662_p0395c15║言皆墮斷、常者，即摺疊四句以成二句也。初、三是有，
X37n0662_p0395c16║故墮常；二、四是無，故墮斷。此四並是妄想，故須破之。
X37n0662_p0395c17║問：佛法皆云因緣和合，何故破共生？答：為定執故，亦
X37n0662_p0395c18║須破之。四執破已，四說無過。故中論云：諸法不自生，
X37n0662_p0395c19║亦不從他生，不共不無因，是故說無生。
X37n0662_p0395c20║但以下即是今經，有因緣故亦可得說也。
X37n0662_p0395c21║顯非因果者，如普賢觀云：大乘因者，謂諸法實相是；
X37n0662_p0395c22║大乘果者，亦諸法實相是。
X37n0662_p0395c23║從多從正者，前文正明於因，故多談因，少談果也。後
X37n0662_p0395c24║文例爾。
X37n0662_p0396a01║若覆器等者，以無聞慧似覆器不受水也。聞慧既無
X37n0662_p0396a02║則思修並喪，故今誡令諦聽也。然若有聞無思如器
X37n0662_p0396a03║仰而漏，有思無修如不漏而汙，雖能貯水豈堪用乎？
X37n0662_p0396a04║經雖誡聽意兼思修，若三慧克全則祕藏可入，故餘
X37n0662_p0396a05║經皆云善思念之，即二慧也。釋論下，引證聞慧。
X37n0662_p0396a06║正答中，科分五段，皆云業者，業謂三諦，該亘迷悟，融
X37n0662_p0396a07║通事理，故使人法因果，若自若他，若譬若報，皆云業
X37n0662_p0396a08║也。初云標業者，但舉能證之人以標業名耳。
X37n0662_p0396a09║此業成因者，初住分顯，名曰成因。然此成因，本由理
X37n0662_p0396a10║具，究竟開發，名為成果。
X37n0662_p0396a11║業若下，初標染淨隨緣因果不定。
X37n0662_p0396a12║當知下。正示不變、隨緣。雙非因、果，即能因、果；隨緣不
X37n0662_p0396a13║變，因、果叵得。亦是結成三諦也。雙非即中，雙能即假，
X37n0662_p0396a14║叵得即空。理、事相融，三諦互攝，思議不及，名佛境界。
X37n0662_p0396a15║精進下。疏主謙己推師。精進即不退，此謂別教地前
X37n0662_p0396a16║位行不退人也。故前偈云精進諸菩薩亦復不能知，
X37n0662_p0396a17║即與法華云不退諸菩薩其數如恒沙一心共思求
X37n0662_p0396a18║亦復不能知同也。
X37n0662_p0396a19║豈是下自謙也。未入聖位，故曰凡情。無明全在，故曰
X37n0662_p0396a20║闇心。
X37n0662_p0396a21║圖度者，謂圖謀度量也。
X37n0662_p0396a22║輙述所聞者，推師也。謂智者親證依證示人，三諦一
X37n0662_p0396a23║心攝無不盡，故咨決有地師資道合，而此三諦是我
X37n0662_p0396a24║所聞，故專輙述之以通經義。
X37n0662_p0396b01║果法下。法即人之所證。
X37n0662_p0396b02║為說修慧者，外說內資，故屬修慧。
X37n0662_p0396b03║若菩下，反顯立徵。
X37n0662_p0396b04║至高者，豎窮妙覺，故云無頂。至廣者，橫周十界，故曰
X37n0662_p0396b05║無涯。包攝偏圓，故多成就。
X37n0662_p0396b06║若業下，答示。若業能破業者，空業破假業。
X37n0662_p0396b07║從無下，無住即空，即空而假，立十界業，故名立業。心
X37n0662_p0396b08║性一貫，雙遮二邊，故非破立。即遮而照，而破而立，三
X37n0662_p0396b09║諦圓普，名為正業。此即今經因果之業也。
X37n0662_p0396b10║即體下。三一相即，故體用無傷。
X37n0662_p0396b11║故言下，正消經文。言道前道後者，究竟名道後，分
X37n0662_p0396b12║真名道前。道前以修因進趣為用，即自行用也。道後
X37n0662_p0396b13║以轉為人說為用，即化他用。皆即體而用，故言體用。
X37n0662_p0396b14║非因果是道前之體，非自他是道後之體。故上下引
X37n0662_p0396b15║證，珠力是體，澄清是用。分真究竟，修因為他，悉名澄
X37n0662_p0396b16║清。大慈大悲亦收二位，所謂分證慈悲、究竟慈悲，佛
X37n0662_p0396b17║性是體。
X37n0662_p0396b18║非復今時者，非今日近成也。
X37n0662_p0396b19║却明下。却，退也。退追本地以答長壽之因，故云初問，
X37n0662_p0396b20║即得之一字也。譬、合、況、業，明菩薩利他用也。向明利
X37n0662_p0396b21║他之用但在玅覺者，以對菩薩修因趣果為用故爾。
X37n0662_p0396b22║若論分證豈不化他？則今文是也。亦是佛言互現其
X37n0662_p0396b23║義。
X37n0662_p0396b24║似譬道前者，佛意叵量未敢定判，故云似也。然道前
X37n0662_p0396c01║語通通於住前，理等四即俱名道前，此則玅覺道前
X37n0662_p0396c02║分證，菩薩化於初住道前，四即凡夫真道之前，故曰
X37n0662_p0396c03║道前。
X37n0662_p0396c04║亦有等者，有迷中之性，無悟中之性也。
X37n0662_p0396c05║合譬中同體大悲者，即前天性相關，即此經云同於
X37n0662_p0396c06║子想也。
X37n0662_p0396c07║次四下，以經中先標四心；從授不殺戒去，即釋出四
X37n0662_p0396c08║義，故疏明之。不殺是拔苦因，教修善法是與樂因。經
X37n0662_p0396c09║亦當安止去，廣上修善法耳。經從復入地獄去，拔苦
X37n0662_p0396c10║果與樂果也。既云拔濟，拔即大悲拔苦果，濟即大慈
X37n0662_p0396c11║與樂果也。
X37n0662_p0396c12║大喜等者，經中雖但明慈悲與拔，而義兼喜捨二心，
X37n0662_p0396c13║既見離苦得樂，必生大喜慶悅。
X37n0662_p0396c14║大捨平等者，雖生慶悅而無憎無愛，故云平等。
X37n0662_p0396c15║三、四弘下。即釋經未脫已去文也。謂脫集度苦，涅槃
X37n0662_p0396c16║是滅，安慰是道。
X37n0662_p0396c17║遍約四諦者，謂遍十界，不同四等中但在六道也。以
X37n0662_p0396c18║前悲但拔四趣苦，慈但與人天樂耳。須知今明四諦，
X37n0662_p0396c19║二死名苦，三惑名集，界內外三學為道，究竟涅槃是
X37n0662_p0396c20║滅，故云不但四趣等也。
X37n0662_p0396c21║即譬果執者，三智分成，居實報土，故屬果報。
X37n0662_p0396c22║華報者，既云生於天上，即是應在分段土中，故屬華
X37n0662_p0396c23║報。文中二報皆云譬者，譬當作結，字之悞也。
X37n0662_p0396c24║治罸者，廣雅云：罸，折伏也。
X37n0662_p0397a01║釋佛答中，先明中道雙非，次明雙照。
X37n0662_p0397a02║非染愛慈者，中道之慈，非法緣染涅槃，非生緣愛生
X37n0662_p0397a03║死，故此無緣得名清淨等。此即雙非也。即體而用，明
X37n0662_p0397a04║受照也。即雙非體，有雙照用，照十界假，何妨等視如
X37n0662_p0397a05║己子乎？
X37n0662_p0397a06║慈既下，例明治義。慈既即體而用，治罸破戒亦是即
X37n0662_p0397a07║體而用，故云治亦復然。復知治罸正是於慈的無乖
X37n0662_p0397a08║背，小乘尚云佛於大慈門演毗尼藏，而況於大乘乎？
X37n0662_p0397a09║一言答三者，只以如羅睺一言具答，迦葉不解，不應
X37n0662_p0397a10║作難之三也。
X37n0662_p0397a11║經布薩者，此訛略也。應言鉢羅帝提舍耶寤，此云我
X37n0662_p0397a12║對說，謂相向說罪也。舊云淨住者，義翻也，蓋取三業
X37n0662_p0397a13║清淨如法而住耳。經中但言十五日不言黑白，準律
X37n0662_p0397a14║黑白二半各通三日，謂十三、十四、十五也。十五是其
X37n0662_p0397a15║正日，餘之二日在緣則開。
X37n0662_p0397a16║設權懲惡者，懲言澄戒也。
X37n0662_p0397a17║見機猶害等者。即下梵行中明仙豫大王殺五百婆
X37n0662_p0397a18║羅門也。
X37n0662_p0397a19║國憲者，憲，法也。
X37n0662_p0397a20║嚴刑者，釋名云：刑，侀也；侀，成也。一成而不可改也。國
X37n0662_p0397a21║語云：後世嚴刑而人不禁。故大刑用甲兵，其次用斧
X37n0662_p0397a22║鉞；中刑用刀鋸，其次用鑽鑿；薄刑用鞭朴。
X37n0662_p0397a23║以酷為本者，若夫先王立刑，其實以仁為本，但欲齊
X37n0662_p0397a24║於民，故不得已而用之耳。故尚書云：刑期于無刑，民
X37n0662_p0397b01║恊于大中。今云以酷為本者，既傷害身分，斷其命根，
X37n0662_p0397b02║比於佛教，非酷如何？且佛制畜生，不以杖擬，而況於
X37n0662_p0397b03║人？所以摩竭提國，古無刑戮，其民淳淳，豈非大覺將
X37n0662_p0397b04║興，預彰斯範？國名不害，良在茲焉。
X37n0662_p0397b05║以慈為宗者，佛於大慈門演出律藏，雖有治罸必也
X37n0662_p0397b06║慈乎！所以今經與七羯磨者，為欲示諸惡行有惡報
X37n0662_p0397b07║故，以現在治罸息將來大怖，故以慈為宗。斯言有在
X37n0662_p0397b08║舉非顯是者，舉國刑之非顯佛法之是，故經云如來
X37n0662_p0397b09║世尊不如是也。
X37n0662_p0397b10║佛法有三者，三應作二，謂出眾與不出眾也。
X37n0662_p0397b11║若擯等者，束其七法以成二相。
X37n0662_p0397b12║若下闕三字，應云：若三擯永出眾外。言三者，即後不
X37n0662_p0397b13║滅末三也。故十誦八法文云：諸國比丘聞車匿被擯，
X37n0662_p0397b14║不共作羯磨。若白羯磨、白二羯磨、白四羯磨、布薩、自
X37n0662_p0397b15║恣，不入十四人數。厭惡如旃陀羅，皆不共住，不共事。
X37n0662_p0397b16║南山鈔僧綱篇云：後三羯磨，名為三舉。信行俱壞，棄
X37n0662_p0397b17║在眾外，不足僧數。過狀深重，不可攝濟，故制極法。律
X37n0662_p0397b18║簡此眾，同於犯重。乃至死時，所有資產，入同舉僧，賞
X37n0662_p0397b19║功能故。
X37n0662_p0397b20║若四等者，即前駈呵置舉四也。故南山云：前四法人
X37n0662_p0397b21║但壞其行心猶有信，律足僧數應羯磨法，而是被治
X37n0662_p0397b22║不可訶舉，故云不出眾外也。
X37n0662_p0397b23║不得為羯磨主者，但不出眾，則勝三舉，雖得共住，而
X37n0662_p0397b24║不得與他受大戒乃依止，乃至不得呵羯磨等，故云
X37n0662_p0397c01║不得為主。又是不得為闥賴吒及烏回鳩羅也。
X37n0662_p0397c02║十四、知事人者，雖得同住，是所治故，不得知事。言十
X37n0662_p0397c03║四者，十誦八法第六卷（即第三十四卷也）具說緣起。故彼律
X37n0662_p0397c04║云：佛在阿羅毗國。爾時僧坊崩壞，佛知故問阿難：是
X37n0662_p0397c05║僧坊重閣，何故崩壞？答言：修治是僧坊人，有死者、病
X37n0662_p0397c06║者、反戒者、餘國去者（云云）。佛言：若能辦大事，應羯磨
X37n0662_p0397c07║立作知事人。諸比丘有能多致財物，能成辦事者，若
X37n0662_p0397c08║房舍故壞，應六年立作知事人，若新房舍，應十二年
X37n0662_p0397c09║立作知事人。次佛在王舍城。因客比丘立敷臥具人。
X37n0662_p0397c10║三、佛在迦尸國。因六郡數從居士取食，佛言：應立知
X37n0662_p0397c11║食人。四、佛在王舍。居士施種種粥，六羣先索，佛言：應
X37n0662_p0397c12║立分粥人。五、佛常王舍。因居士施種種帶鉢那餅，六
X37n0662_p0397c13║群先索，佛言：應立分帶鉢那人。六、佛在王舍。居士辦
X37n0662_p0397c14║種種藥，六郡先索，佛言：應立分藥人。七、佛在阿羅毗
X37n0662_p0397c15║僧坊中，聽畜作器。因客作木師，晝作暮去，失作器，佛
X37n0662_p0397c16║言：應立知作器人。八、又一時從憍薩羅國向舍衛，過
X37n0662_p0397c17║空僧坊宿，佛言：從今聽若空僧坊中諸比丘欲去，應
X37n0662_p0397c18║立一比丘，令知常住。九、因王臣詣竹圓房舍觀看索
X37n0662_p0397c19║食等，若與畏犯，不與懼作患，佛言：應立分處人，不白
X37n0662_p0397c20║僧眾，得用十九錢供給，若更須，應白僧竟與。十、佛在
X37n0662_p0397c21║王舍。眾僧得衣，無人守護，佛言：應立受護衣人。十一、
X37n0662_p0397c22║未有分衣人，佛言：應立。十二、佛在舍衛。無分浴衣人，
X37n0662_p0397c23║佛言：應立十三，佛在舍衛祇陀林中，無人知時限等。
X37n0662_p0397c24║佛言：應立維那。十四、因諸沙彌共語，諸比丘無沙彌
X37n0662_p0398a01║者有諸惱亂。佛言：應立分處。沙彌人應教先修治塔
X37n0662_p0398a02║事、四方僧事、作飲食事等。此十四人皆以白二羯磨
X37n0662_p0398a03║差之，律文僅半，今但撮其梗槩耳。
X37n0662_p0398a04║今通下，羯磨名通，而有四輕、三重之別。羯磨亦劫暮
X37n0662_p0398a05║明了，論疏翻為業也。所作是業，亦翻所作。百論翻事。
X37n0662_p0398a06║南山云：若約義求，翻為辦事，謂施造遂法，必有成濟
X37n0662_p0398a07║之功焉。然疏釋經文，七法並依十誦。若準四分，七法
X37n0662_p0398a08║則三名少異：四分名擯出，十誦名駈出，四名訶責，十
X37n0662_p0398a09║名苦切，四名遮不至白衣家，十名下意。餘四名則同。
X37n0662_p0398a10║又四分加惡馬治，五分有默擯，加此二法，則成九也。
X37n0662_p0398a11║初言下，先釋前四羯磨。
X37n0662_p0398a12║馬師等者，十誦云：佛在舍衛。爾時黑山國土有馬師、
X37n0662_p0398a13║滿宿二比丘，汙他家，行惡行。汙他家皆見皆聞皆知，
X37n0662_p0398a14║行惡行亦見亦聞亦知。是比丘共女人一牀坐，共一
X37n0662_p0398a15║盤食，共器飲酒，乃至與多人眾吹貝導道，入園林中，
X37n0662_p0398a16║作如是種種惡不淨事。諸比丘以事白佛，佛語比丘：
X37n0662_p0398a17║汝等與馬師、滿宿比丘作駈出羯磨。若更有是人者，
X37n0662_p0398a18║亦應與作駈出。律文有五段，謂：初、出過，二、立治，三、奪
X37n0662_p0398a19║行，四、順從，五、僧為解，下六例爾。今疏但明出過一意。
X37n0662_p0398a20║苦切等者，佛在舍衛，有二比丘名般茶廬伽，喜鬪諍
X37n0662_p0398a21║相言（云云）。准律無至城中訴等，恐是疏主引他文添
X37n0662_p0398a22║補。
X37n0662_p0398a23║依止等者，十誦云：佛在舍衛。爾時施越比丘數數犯
X37n0662_p0398a24║罪，數數悔過，無有齊限。餘如疏。
X37n0662_p0398b01║下意等者，十誦云：佛在舍衛。爾時迦尸國有聚落，名
X37n0662_p0398b02║摩叉止陀。是中有豪貴居士，名曰質多羅，於聚落菴
X37n0662_p0398b03║羅林中起僧房，請比丘僧住。時有比丘多鬱多羅，作
X37n0662_p0398b04║摩摩帝帝帝陀羅（謂僧房主，故疏云菴羅寺主也）。爾時有優婆斯那
X37n0662_p0398b05║比丘和檀提子，與大比丘眾五百人俱，皆阿練兒，納
X37n0662_p0398b06║衣乞食，威儀清淨，起人敬心。遊行到聚落，居士見是
X37n0662_p0398b07║客比丘來去坐立，飲食衣鉢，威儀清淨，即起敬心。因
X37n0662_p0398b08║客比丘故，請僧明日到自舍食。時僧房主聞居士不
X37n0662_p0398b09║先語：我因客比丘故，請僧舍食。我是居士僧房主，居
X37n0662_p0398b10║士不問：我因客比丘故，請僧舍食。過是夜已，我當共
X37n0662_p0398b11║是居士語。作是思惟，至地明了，著衣持鉢，到居士舍。
X37n0662_p0398b12║見辦多美飲食，敷雜色坐具，問言：何以無胡麻歡喜
X37n0662_p0398b13║丸？居士答言：我今樂說一喻，若聽者當說之。大德！北
X37n0662_p0398b14║方有估客眾，擔雞東方市易。有烏下來，與雞共合生
X37n0662_p0398b15║子。鳴時亦不能作鷄聲，復不能作烏聲。設欲鳴時，作
X37n0662_p0398b16║鷄烏聲。汝亦如是，雖說佛法善語，又說惡語。鬱多羅
X37n0662_p0398b17║言：汝呵罵我，此是汝菴羅僧房，還以相付。我當東方
X37n0662_p0398b18║詣佛所，供養親侍。居士三請不住。多羅即持衣鉢，向
X37n0662_p0398b19║舍衛，詣佛所，以事向佛廣說。佛聞已，語諸比丘：汝等
X37n0662_p0398b20║與鬱多羅比丘作下意羯磨，令向居士下意懺悔（云
X37n0662_p0398b21║云）。爾時應遣一堪能比丘，將鬱多羅到居士所，語居
X37n0662_p0398b22║士言：是比丘現前惡口呵罵汝僧，已如法治。汝今聽
X37n0662_p0398b23║是比丘懺悔。若受懺悔者，即時令是居士離聞處，住
X37n0662_p0398b24║可見處。鬱多羅應向是比丘作突吉羅懺悔（云云）。疏
X37n0662_p0398c01║中云父母異國等，即是據十誦疏釋出其意，律文本
X37n0662_p0398c02║無。前云貧時曾為此業等，其意亦爾。
X37n0662_p0398c03║不可下，釋後三羯磨。初明經律異同。
X37n0662_p0398c04║八法之中者，即是十律八法中第三卷明七羯磨，後
X37n0662_p0398c05║三即是三擯。
X37n0662_p0398c06║一、不下，依律列名。此中下。對今經會異也。
X37n0662_p0398c07║教門不同者，即此經名滅，律名不懺，名異事同。四分
X37n0662_p0398c08║亦名不懺，故南山亦對此經和會其名。故鈔云：犯不
X37n0662_p0398c09║肯懺，罪垢尤深，進道無日，故須舉棄。
X37n0662_p0398c10║經名滅羯磨者，治罸前人使作滅罪，故知此經滅羯
X37n0662_p0398c11║磨非是五分滅擯也。
X37n0662_p0398c12║彼滅擯者，謂犯重比丘心無慚愧不肯學悔，妄入清
X37n0662_p0398c13║眾濫居僧限，當三根五德舉來詣僧憶念示罪，令自
X37n0662_p0398c14║言已與白四法，是故滅擯在七法外。
X37n0662_p0398c15║不見擯者，佛在俱舍彌。爾時車匿比丘犯可悔過罪。
X37n0662_p0398c16║餘如疏。
X37n0662_p0398c17║不懺者，佛在俱舍彌，長老車匿犯可悔過罪，餘如疏。
X37n0662_p0398c18║滅即滅擯者會，名義如向。
X37n0662_p0398c19║未捨惡見者，佛在舍衛。爾時阿利吒比丘生惡邪見
X37n0662_p0398c20║言：我如是知佛法義，佛所說障法，行是障法不能障
X37n0662_p0398c21║道。餘如疏。事備律文，今為消經不暇委引，應知七法
X37n0662_p0398c22║悉用白四。
X37n0662_p0398c23║經：謗法者者。前云毀法，謗即是毀，七法所治之過咸
X37n0662_p0398c24║名謗法，七種能治之法悉稱降伏。故南山云：此七治
X37n0662_p0399a01║法實為玅藥，持於正法謫罰惡人，佛法再興福流長
X37n0662_p0399a02║世。
X37n0662_p0399a03║無復下，現在治罰，令心悔折伏，不為惡道之因。因既
X37n0662_p0399a04║滅已，故惡果不生。故此治罰，即是大慈施眾生，無惡
X37n0662_p0399a05║道之恐怖。長壽之因，豈出此也？今時行者，或尚理慧，
X37n0662_p0399a06║則棄戒律；或尊戒律，而篾理慧。既處末代，不思聖旨，
X37n0662_p0399a07║其誰不墮斯之二失？得今經意，必無矛盾。扶律談常，
X37n0662_p0399a08║即事顯理；律即事戒，常即理慧。故知三學，其猶一身。
X37n0662_p0399a09║戒律外防，以喻支體；定慧內照，以喻腑藏。腑藏敗滅，
X37n0662_p0399a10║支體何為？支體不立，腑藏安寄？內外相藉，自己方成；
X37n0662_p0399a11║戒慧互資，法身乃顯。幸請撫臆，自曉浮沈。
X37n0662_p0399a12║常光者，即常有一尋。非常者，遇緣所放。
X37n0662_p0399a13║面門下三，皆屬非常。
X37n0662_p0399a14║注云云者，或有人云：即序中明五色光中，或放一二
X37n0662_p0399a15║乃至五種，即北遠解也。
X37n0662_p0399a16║又云云者，經云：遇者離惡。應如思益云：又如來光名
X37n0662_p0399a17║能捨佛，以此光能破眾生慳貪之心等。
X37n0662_p0399a18║釋譬中，初、別釋初譬；譬中下，通釋三譬，又二：初、約律
X37n0662_p0399a19║學釋，二、約三惑釋。律學是戒，破惑是慧，防止身、口、意
X37n0662_p0399a20║在破惑。故論云：戒如捉賊，定如縛賊，慧如殺賊。小乘
X37n0662_p0399a21║尚云：云何為戒為調三毒？而況菩薩律儀顯常妙戒，
X37n0662_p0399a22║而不內破三惑耶？三惑破處，三德顯發，暗滅明生，喻
X37n0662_p0399a23║意可見。疏主二釋，其有旨哉！
X37n0662_p0399a24║各住各學者，各界而住，各師而學，其有七過，必須互
X37n0662_p0399b01║治，故以隣王攻伐為喻。即律云：從一住處至一住處，
X37n0662_p0399b02║諸國比丘聞車匿被擯，諸比丘不共作羯磨，不共住
X37n0662_p0399b03║等。
X37n0662_p0399b04║同住各學者，同界而住，各師而學行，非者在界內，如
X37n0662_p0399b05║樹在宅中。
X37n0662_p0399b06║同住同學者，同界而住，同一師學，其猶黑白二髮，同
X37n0662_p0399b07║生一頭。
X37n0662_p0399b08║經舉處者，謂糺舉處斷也。
X37n0662_p0399b09║又解下，約三惑釋。體上垢者，遠能障理故。
X37n0662_p0399b10║云云者，寄次第斷惑以顯不次，三惑一心即是三諦。
X37n0662_p0399b11║壞亂下，釋佛法中怨，有二義：一、縱惡不治壞亂佛法，
X37n0662_p0399b12║名佛法中怨；二、內有慈心愍他墮苦，故舉處治罰。今
X37n0662_p0399b13║既不治令他墮惡，故云無慈詐親，是彼人怨也。此名
X37n0662_p0399b14║偽弟子也。
X37n0662_p0399b15║能糺下，反上二義，名真弟子，次第在文。
X37n0662_p0399b16║愛憎下。愛是而取之，憎非而去之。黜，退也。
X37n0662_p0399b17║持犯應均者，均，齊也，謂齊無黜賞。
X37n0662_p0399b18║此言則失者，既治毀禁，則此於割無憎之言成失。
X37n0662_p0399b19║彼言則虗者，既不治刀割，則彼黜犯之言成虗。前云
X37n0662_p0399b20║黜犯，故曰彼言。
X37n0662_p0399b21║生信不同者，即四教境異也。
X37n0662_p0399b22║准下合文者，此證四教通有子義。下合云：若不學是
X37n0662_p0399b23║三品法，懈怠、破戒、毀正法者，乃至苦治。今明破戒、毀
X37n0662_p0399b24║法，非但約事，而三教信偏理，俱名破毀也。故云三種
X37n0662_p0399c01║信徧，則破壞法性。
X37n0662_p0399c02║以法為師者，四法不同秉人亦別，藏通捨生死、別教
X37n0662_p0399c03║離二邊，故三並不嚴。經云將付嚴師意在圓頓，亦可
X37n0662_p0399c04║四教迭作。
X37n0662_p0399c05║教詔者，居效諸曜反。三蒼云：教，誨也。詔，告也。
X37n0662_p0399c06║未階究竟者，以分證破惑，即苦治也。
X37n0662_p0399c07║經四部者，只是上文比丘等四，不須餘解，以經重牒
X37n0662_p0399c08║國王等故。
X37n0662_p0399c09║經勵者，爾雅云：勵，勸也。
X37n0662_p0399c10║注云云者，以經意兼含，義備四教故。若約藏教，只是
X37n0662_p0399c11║付囑世間王臣，以刑法苦治毀法之者。若論深旨，意
X37n0662_p0399c12║唯在圓，義如前說。問：準十輪經，不許俗治，故云寧出
X37n0662_p0399c13║百億佛身血，不以杖打著袈裟人身。今經乃令王臣
X37n0662_p0399c14║苦治，二俱佛語，云何會通？答：此二經意，古來盛德微
X37n0662_p0399c15║有申釋，而義有所遺。今試明之，應開四意：一、在世滅
X37n0662_p0399c16║後異；二、比丘愚智異；三、王臣仁暴異；四、清時亂世異。
X37n0662_p0399c17║初意者，如來在世，威神肅物，豈假王臣？故十輪不許。
X37n0662_p0399c18║大聖既滅，非王臣力，無以懲惡，故今經令治。二者、比
X37n0662_p0399c19║丘雖破禁戒，而智解廣博，生信處多，於世有益，故十
X37n0662_p0399c20║輪不許。其或內纏愚暗，不曉是非，外加復破戒，開於
X37n0662_p0399c21║道俗三惡之門，故今經令治。三者、暴惡之主，淫刑濫
X37n0662_p0399c22║及於無辜，故十輪制之。仁慈之王，縱惡不治於有罪，
X37n0662_p0399c23║故今經囑之。四者、世亂則人多造惡，宜依今教。時清
X37n0662_p0399c24║則僧鮮濫為，當準十輪。諸經異說，或遮或囑，當曉佛
X37n0662_p0400a01║旨不出此四：前一對佛世，後三唯滅後。
X37n0662_p0400a02║偏念偏治者，偏念於子，偏治於子，不及他人。
X37n0662_p0400a03║況佛下一切眾生皆是吾子，故無親疎。三世功德，
X37n0662_p0400a04║即是福也。
X37n0662_p0400a05║經：良福田者，種福之田，故名福田。阿含云：供養父母，
X37n0662_p0400a06║與一生補處福等。
X37n0662_p0400a07║言行相違下云云者，三業俱違譬中且約口業，身意
X37n0662_p0400a08║在合譬中互顯其義也。
X37n0662_p0400a09║怨心下，應云：此結意行。或作言行者，悞。
X37n0662_p0400a10║經所害幾如者，猶云幾何也。
X37n0662_p0400a11║他釋下。此據遠本近迹以釋問答也。
X37n0662_p0400a12║此則下，興皇破也。不相關者，既問於迹而反答，本
X37n0662_p0400a13║是不相關。
X37n0662_p0400a14║不問本迹者，迦葉既不執遠本近迹為問，如來何以
X37n0662_p0400a15║約本為答？
X37n0662_p0400a16║只約下。興皇明義。此謂迦葉只執丈六無常為問，佛
X37n0662_p0400a17║以即常為答，非疑本迹久近也。
X37n0662_p0400a18║此釋下，今斥常義。其多者，四教俱有常義故。
X37n0662_p0400a19║無常亦多者，四教俱有無常故。
X37n0662_p0400a20║注云云者，四教常義，備在下文。
X37n0662_p0400a21║以果討因者，但見如來為緣入滅，便謂如來殺害為
X37n0662_p0400a22║因。
X37n0662_p0400a23║以因討果者，應知因既不害，果必常住。
X37n0662_p0400a24║自有下。約四教釋諸常義。藏通皆對圓常以顯，第一
X37n0662_p0400b01║相續不斷，即凡夫妄計之常也。
X37n0662_p0400b02║數緣者，新云擇滅。俱舍三無為頌云：此中空無礙（謂大
X37n0662_p0400b03║虗空無礙為性），擇滅謂離繫，隨繫事各別（隨三界繫，見見品品，皆名為繫。所繫
X37n0662_p0400b04║不同，名為隨事。離一繫故，得一擇滅。擇力所得滅，名為擇滅。謂斷智推度令滅，故名擇滅），畢竟礙
X37n0662_p0400b05║當生，別得非擇滅（此非擇滅，二類不同。謂根塵𨵗緣，及所證位諸無知惑，不得續起，名
X37n0662_p0400b06║礙當生。如緣一色時，於餘色及餘四塵，得非擇滅，為正緣色礙，餘〔多〕等當不生故）。今皆云常
X37n0662_p0400b07║者，無為故常也。
X37n0662_p0400b08║四種者，謂世間常并三無為也。
X37n0662_p0400b09║即玅有者，即圓不思議假三藏明實有，故約妙有對
X37n0662_p0400b10║顯第一。
X37n0662_p0400b11║亦無照應者，通雖體即灰斷同藏，故無照應。
X37n0662_p0400b12║本自有之者，圓空玅常，本性自具，不同通教對妄談
X37n0662_p0400b13║真，故云無所待對。即空而假，故云寂照，不同通教亦
X37n0662_p0400b14║無照應。
X37n0662_p0400b15║又言下。別圓二教。以別教但中直常，以顯圓常最為
X37n0662_p0400b16║第一，不融二邊故曰直常。
X37n0662_p0400b17║次佛下，答中，初科分述意。經雖四段，只明三諦圓融，
X37n0662_p0400b18║以顯中道常壽耳。初謂生死即涅槃，亦是即俗而真；
X37n0662_p0400b19║次謂涅槃即生死，亦是即真而俗；三謂中道雙遮；四
X37n0662_p0400b20║謂中道雙照。雖有三名而無三體，真常之壽義在此
X37n0662_p0400b21║矣。
X37n0662_p0400b22║亦是生死等者，重顯上義也。
X37n0662_p0400b23║及虗空者，謂空行也。地攝水陸，
X37n0662_p0400b24║皆當作佛等者，諸壽是事即事而理，因體本具理顯
X37n0662_p0400c01║在當，故指佛果。
X37n0662_p0400c02║次言下，從理造事，遍應法界諸壽宛然。
X37n0662_p0400c03║四河者，長阿含云：東銀牛口出殑伽河，南金象口出
X37n0662_p0400c04║信度河，西琉璃馬口出縛芻河，北頗胝迦師子口出
X37n0662_p0400c05║徒多河。前言八河者，佛出山東，東方分派而有五河，
X37n0662_p0400c06║人皆備見，故具取為喻。餘方大河有大名聲，人皆同
X37n0662_p0400c07║知，亦取為喻，通前為八。餘方小河無大聲名，人皆不
X37n0662_p0400c08║知，故不舉之。
X37n0662_p0400c09║大品下。此指實相般若能造諸姓也。
X37n0662_p0400c10║若定等者，定入則無出，定出則無入故。云何能出入？
X37n0662_p0400c11║由非出入，則能出能入。如空體遍，非出非入，而使萬
X37n0662_p0400c12║象入空，空出萬象。
X37n0662_p0400c13║舉醍醐歎者，經云：諸藥，醍醐第一。是醍醐力兼諸藥，
X37n0662_p0400c14║舉諸藥不如醍醐即能入，舉醍醐則力兼諸藥即能
X37n0662_p0400c15║出。
X37n0662_p0400c16║躡宗作請者，佛既自說常壽第一，故今承躡義宗請
X37n0662_p0400c17║佛住世。
X37n0662_p0400c18║逗機異者，逗圓頓機也。如今五章諸品種種名相，逗
X37n0662_p0400c19║四悉機，故此異說。
X37n0662_p0400c20║經抄掠初效。力尚反。通俗文：遮取謂之抄掠，言強奪
X37n0662_p0400c21║取物也。
X37n0662_p0400c22║譬以道者，六根淨位也。
X37n0662_p0400c23║次廣者，經從何以故去也。
X37n0662_p0400c24║像末等者，謂佛滅後，法有三時，正法、像法各一千歲。
X37n0662_p0401a01║正者，聖也，具有理、教、行、果四法。理則真如之體，凡聖
X37n0662_p0401a02║所依，從此流出十一分教，皆有所詮之行，依教修行，
X37n0662_p0401a03║必有果證。像者，似也，似於正故，但有上三，少有果證。
X37n0662_p0401a04║後有萬年，名為末法，去聖踰遠，人根漸鈍，雖有教典，
X37n0662_p0401a05║不肯修行，但有上二，全無行果，法已微末，故名末法。
X37n0662_p0401a06║正法之時，四依弘經，人多果證，故外道竊盜不得起
X37n0662_p0401a07║也。唐有道士成英者，撰道德經疏五卷，而用三觀、三
X37n0662_p0401a08║寶、四諦、六度以釋老氏之言，斯乃此方劫牛之類也。
X37n0662_p0401a09║為解脫者，外道亦為求出生死，而反起諸惑，即是加
X37n0662_p0401a10║水。經說我至即是涅槃。謂妄計此等為常，此即邊見。
X37n0662_p0401a11║既云說我，我即身見，梵天、自在皆是所事，故計為常。
X37n0662_p0401a12║又計微塵能生麤果，故塵是常。此順世外道計也。世
X37n0662_p0401a13║性即是冥初生覺，戒即雞狗等戒，定即味禪，慧即世
X37n0662_p0401a14║智，此乃非因計因，即戒取也。世智伏惑，名為解脫。非
X37n0662_p0401a15║想涅槃，是非果計果，即當見取。此等實劣，妄執為勝，
X37n0662_p0401a16║即是邪見。既是五利，必具五鈍，以執所解，讚喜毀嗔，
X37n0662_p0401a17║癡故不了，自舉慢他，猶預故疑。十使具足，四諦增減，
X37n0662_p0401a18║例之可見。見惑浩然，此即加水。此皆據外外道說，若
X37n0662_p0401a19║附佛法等，非此所論。
X37n0662_p0401a20║經：少梵行者，持十善、八戒及供父母等，皆由佛法而
X37n0662_p0401a21║有。此法是如來無緣慈力少分，依行得果，名少梵行。
X37n0662_p0401a22║而彼外道自謂己法，故疏云不知因於佛法也。
X37n0662_p0401a23║經又不能知等者，不知圓常三學，同體三寶也。
X37n0662_p0401a24║認歸者，正是今教爾前無常斥而未認，故經云出世
X37n0662_p0401b01║之後即垂涅槃時也。或可華嚴圓頓及諸部中圓已
X37n0662_p0401b02║是認歸，是知爾前但有常義，常名未顯，是故認歸須
X37n0662_p0401b03║指今教。
X37n0662_p0401b04║徧六城者，師子吼品具明。
X37n0662_p0401b05║經：修此二字者，名等三即，悉名為修。稟圓頓教，修三
X37n0662_p0401b06║觀行，名隨我所行；分真開發，名至我至處。又所行即
X37n0662_p0401b07║能觀觀，至處即所觀境，境觀俱常，名修常住。名等五
X37n0662_p0401b08║即，位位通具。
X37n0662_p0401b09║昔教灰斷者，即解經文，則於其人為般涅槃也。
X37n0662_p0401b10║有漏智滅者，謂有漏世智，即見思惑斷智。推度此惑
X37n0662_p0401b11║滅時，名有漏智滅。此即擇滅無為，故云是涅槃也。
X37n0662_p0401b12║無漏智滅者，即羅漢智也。至灰身時此智任運隨滅，
X37n0662_p0401b13║既非煩惱不因擇力所滅，故云非數緣。新云非擇滅，
X37n0662_p0401b14║非數緣是舊名也。
X37n0662_p0401b15║不取為涅槃者，既滅此智非滅煩惱，故不取也。是則
X37n0662_p0401b16║有餘涅槃是滅世智，無餘涅槃但滅果身。
X37n0662_p0401b17║言灰身滅智者，葢異時相望耳。此乃數師之義，故於
X37n0662_p0401b18║二智有去有取。而有二義者，論師明無漏智有二義。
X37n0662_p0401b19║若言下正示二義。道能致滅者，即斷惑名滅。今無
X37n0662_p0401b20║漏智體非是惑，據此義邊則非涅槃，數人但得此義
X37n0662_p0401b21║也。
X37n0662_p0401b22║果盡者，入無餘時，無漏智隨果身滅，據此義邊則是
X37n0662_p0401b23║涅槃。
X37n0662_p0401b24║觀師下。先斥二師不曉經旨，故云不應爾。
X37n0662_p0401c01║特是下。示其正義。謂略舉捨身以包捨智，驗前二師
X37n0662_p0401c02║全成穿鑿。
X37n0662_p0401c03║以法性難身者，以昔灰斷法性，難今常住法身。
X37n0662_p0401c04║更互相難者，身若存，不應言有法性；若有法性，身不
X37n0662_p0401c05║應存。據此，應取下句身有法性，云何得存，以屬此段。
X37n0662_p0401c06║而科下句在結不解文中者，欲互現其義故。是知若
X37n0662_p0401c07║寬取前段，應收下句；若寬取後段，應收上句。以總牒
X37n0662_p0401c08║有、無相害，不令我解。乃結云：我今云何等？故知疏主
X37n0662_p0401c09║支分二句，以屬兩科，意令前、後互取，方顯其義。
X37n0662_p0401c10║今則不爾者，身智俱常即法性，常無變易、性不遷改，
X37n0662_p0401c11║名異義同，豈如昔說？
X37n0662_p0401c12║無想天者，北遠云：就喻以明二乘不知仰類佛德，如
X37n0662_p0401c13║無想天成就色陰而無色想。舉其喻事，此天在第四
X37n0662_p0401c14║禪，依廣果天別有高勝處，是無想天受報之處。有諸
X37n0662_p0401c15║外道修無想定生於彼中，初生有想，中間想滅，經五
X37n0662_p0401c16║百劫無想眾生定成十入，謂六根、四塵為十，除香、味、
X37n0662_p0401c17║一塵也。問：彼天不能發語，無出入息，如何有聲？答：身
X37n0662_p0401c18║上諸處必有外風擊發內身，以生聲故定成就也。命
X37n0662_p0401c19║欲盡時心想還生，便謗涅槃，終入地獄。佛今舉之，彼
X37n0662_p0401c20║想滅時但有色陰而無色想所依之想，亦無依色舉
X37n0662_p0401c21║緣之想。
X37n0662_p0401c22║從生愛結者，謂起煩惱計著無想，故云無想樂成等。
X37n0662_p0401c23║則有（至）補處者。尚滅於心，豈不滅色？滅心滅色，故有
X37n0662_p0401c24║非色非心不相應行。次補初念有心之處。
X37n0662_p0402a01║論師下。成論師意。以無想天但無麤心麤色，故云無
X37n0662_p0402a02║也。而實有細心細色，如蟲藏蟄，如魚在冰，豈無心色
X37n0662_p0402a03║耶？
X37n0662_p0402a04║但是四陰者，以行字作平聲呼，故云若為行於想心
X37n0662_p0402a05║等。
X37n0662_p0402a06║彈呵下云云者，經不應思量及非汝所知者，此乃以
X37n0662_p0402a07║圓斥小，以由迦葉執初教法性為難。若約圓位，五即
X37n0662_p0402a08║並能知之，並能思量。
X37n0662_p0402a09║先勸作常想者，即經云佛法及僧而作常想也。既云
X37n0662_p0402a10║修習，即是修一心三觀，觀三諦境。觀即能歸，境即所
X37n0662_p0402a11║歸。所謂心造諸法，諸法即心；心空假中，即諸法空假
X37n0662_p0402a12║中；諸法空假中，即心空假中也。水造於波，波即是水。
X37n0662_p0402a13║以喻合法，大旨可見。是知中即法寶，空即佛寶，假即
X37n0662_p0402a14║僧寶。又境即法，觀即佛，觀與境合即僧。自心既爾，生
X37n0662_p0402a15║佛咸然。我心生心，名隱三寶；佛心所顯，即顯三寶。應
X37n0662_p0402a16║了隱顯不二，三無差別，方名修習佛法及僧而作常
X37n0662_p0402a17║想。想即觀也。苟順凡情，生自他見，還名異相，還是無
X37n0662_p0402a18║常變易之相。此既行人用心之處，故消釋者不可不
X37n0662_p0402a19║委。
X37n0662_p0402a20║昔四時等者，謂始自華嚴終乎般若，既兼既帶故歸
X37n0662_p0402a21║別體而得具戒。然部內圓人已歸同體與今無異，但
X37n0662_p0402a22║部未開偏圓尚隔。
X37n0662_p0402a23║開善下。此言昔時二乘已得聖果道共之戒，故今教
X37n0662_p0402a24║起更無再受之文，但開其執情即是圓戒，汝等所行
X37n0662_p0402b01║是菩薩道，良在於茲。
X37n0662_p0402b02║經云終不能證聲聞戒等者，若實證二乘聖果，今教
X37n0662_p0402b03║若起必捨異修同，既其不修必非實證，斯蓋如來敦
X37n0662_p0402b04║逼令契圓常。故法華云：自謂羅漢不求菩提，當知此
X37n0662_p0402b05║輩是增上慢。又云：若有比丘實得羅漢，不信此法無
X37n0662_p0402b06║有是處。與此意同。
X37n0662_p0402b07║又修異相者，非謂不證小果，葢言終不能證圓頓聲
X37n0662_p0402b08║聞等果，即法華云以佛道聲令一切聞也。佛意多含
X37n0662_p0402b09║二義無爽。
X37n0662_p0402b10║經則非（至）依處者。自既無常遷滅，豈能永永益物？故
X37n0662_p0402b11║非天人所歸依處。
X37n0662_p0402b12║興皇下。謂佛向以樹譬三身並常，影譬歸依。今迦葉
X37n0662_p0402b13║以闇樹無影為難者，還執應身無常故有入滅，故以
X37n0662_p0402b14║闇樹以喻法身。法身雖常而無色像，既無色形豈可
X37n0662_p0402b15║歸依？故云滅後則不為他作歸依處。
X37n0662_p0402b16║肉眼不見者，樹有闇影，但以微故，非肉眼見。以喻三
X37n0662_p0402b17║身並常無機，不見薄福，即無機也。圓機開發，三寶常
X37n0662_p0402b18║存，豈唯理然，事亦宛爾。常在靈山及餘住處，眾見燒
X37n0662_p0402b19║盡，我土不毀，斯之謂歟？
X37n0662_p0402b20║經：父母各各異者。以男女體別，則是無常。三寶一體，
X37n0662_p0402b21║不同父母作子歸依。
X37n0662_p0402b22║經：七世者。無始皆開，何止七世？但隨世俗，且言七耳。
X37n0662_p0402b23║又七世來，愛習未捨，可以攝化，故說開之。七世父母，
X37n0662_p0402b24║隨生何道，迦葉皆往，而為開化，如佛昇天，為母說法。
X37n0662_p0402c01║經：作霜雹者。以常住教，呵折無常，如霜雹摧苗稼也。
X37n0662_p0402c02║經：不斯於人者。偏教別體，不稱本性，以此教他，悉名
X37n0662_p0402c03║欺誑。
X37n0662_p0402c04║金剛身品
X37n0662_p0402c05║世界基本者，以金剛輪居水輪之下，持於世界也。
X37n0662_p0402c06║所擬無前者，謂所擬皆碎。無前敵者，焴爚光明也。此
X37n0662_p0402c07║金剛四義，次第以喻四悉。
X37n0662_p0402c08║金精下。合法。此明四悉同在於理，不同餘文前三在
X37n0662_p0402c09║事，以由所譬是法身故。
X37n0662_p0402c10║攝一切法者，法身是一切法基本也。從所攝邊義當
X37n0662_p0402c11║隔別，從能攝邊則是歡喜，聞攝故喜也。
X37n0662_p0402c12║堅牢譬常住等者，常住理善離百非絕四句也。
X37n0662_p0402c13║勁利下。譬無明惡破大覺。就無明之不覺大明，破無
X37n0662_p0402c14║明之惑闇。
X37n0662_p0402c15║不定下。明體性無礙。不定繫於一方，豈非入理？
X37n0662_p0402c16║然法下。去取也。雖通四悉，正取生善。
X37n0662_p0402c17║通用一意者，諸問雖殊同歸長壽，故云一意。
X37n0662_p0402c18║只長壽等者，由法身長壽故喻金剛，金剛故堅固，堅
X37n0662_p0402c19║固故不破壞，此即名異義異而體是一。
X37n0662_p0402c20║法身下。法身即是長壽，常身即喻金剛，非雜食故堅
X37n0662_p0402c21║固不壞。法身諸義宛轉相成，故云圓通無隔。由義圓
X37n0662_p0402c22║通無隔，故使解一千從，所以但聞長壽一品，即悟後
X37n0662_p0402c23║諸異義。
X37n0662_p0402c24║若解長壽等者，今略伸二品，餘可例知，故云乃至即
X37n0662_p0403a01║盡。大眾問：品中義悉在長壽品中。
X37n0662_p0403a02║若不下。佛為迷者未了，故須歷品而答，此亦結前生
X37n0662_p0403a03║後也。向明解者即結前長壽，此明不解即生後諸品。
X37n0662_p0403a04║若以下。謂若用長壽通名通收下品者，而長壽名下
X37n0662_p0403a05║非無餘十三品別義。若用金剛身乃至大眾問別名
X37n0662_p0403a06║各當其品者，而一一名下其義互通各收諸品，故云
X37n0662_p0403a07║非無通義。
X37n0662_p0403a08║通非通者，以含別義故。
X37n0662_p0403a09║別非別者，以義通諸品故。非通即假，非別即空。下之
X37n0662_p0403a10║二句，只是中道遮照而已，乃知諸品不出己心。
X37n0662_p0403a11║今從下。正示今品意也。
X37n0662_p0403a12║金剛是人者，以金剛喻身故。
X37n0662_p0403a13║人法體用者，合人法為體，力即是用。
X37n0662_p0403a14║以判通別者，且壽必附人人必有力，金剛從人必有
X37n0662_p0403a15║壽力，力本依人人豈無壽？三義互攝故判通，體用宛
X37n0662_p0403a16║異故判別。
X37n0662_p0403a17║何不附文者，責古師也。
X37n0662_p0403a18║初已下，指純陀品五果為略，指長壽十四品為廣。
X37n0662_p0403a19║名字下，以獲聞持功德故安。
X37n0662_p0403a20║四相下。謂：一、自正。二、正他。三、隨問而答。四、善解因緣。
X37n0662_p0403a21║後三俱屬辨也。
X37n0662_p0403a22║後廣下。謂四依去凡十四品，名相雖殊義歸一揆。
X37n0662_p0403a23║束散者，束即是通，散即是別，配對三觀，其義可見。
X37n0662_p0403a24║非長下。古人意謂法身之壽，非報身之長壽，非應身
X37n0662_p0403b01║之短壽，強指不遷不變，名為長壽。又法身非應身之
X37n0662_p0403b02║可壞，非報身之不壞，強指體性不壞，名金剛身。
X37n0662_p0403b03║此則下。今斥古人自謂淵深。既離二邊，乃是別教一
X37n0662_p0403b04║途之說。縱橫，如釋三點中記文。
X37n0662_p0403b05║枯林入滅者，非滅而滅，故云入滅。
X37n0662_p0403b06║榮林入滅者，滅而非滅，故云入滅。入滅語同，其義則
X37n0662_p0403b07║異。
X37n0662_p0403b08║為破無常者，為破執應身之無常，說法報之常住，故
X37n0662_p0403b09║此常即非常非無常也。以智境冥一，故法報體同，雙
X37n0662_p0403b10║樹中間，正表於此。
X37n0662_p0403b11║榮即是真者，以榮表常，常即法報，故是真也。
X37n0662_p0403b12║枯即是俗者，以空有二邊，俱名為俗，即複俗義也。問：
X37n0662_p0403b13║空有俱俗，真中云何？答：真中之體，二無二也。中體亡
X37n0662_p0403b14║泯，強立真名；真空不動，強立中稱。故使文中中真二
X37n0662_p0403b15║名，其體一貫。俗是建立，且云不同，三諦互融，理元無
X37n0662_p0403b16║異。
X37n0662_p0403b17║諸佛境界者，三一融攝是佛所證，故此三德非唯究
X37n0662_p0403b18║竟諸佛境界，亦是分真乃至名字諸佛境界也。中邊
X37n0662_p0403b19║相即故不可壞，三諦互攝真應不二，故喻金剛。
X37n0662_p0403b20║上問含兩者，即初偈下三句是問法身因果也。金剛
X37n0662_p0403b21║身是問果，堅固力是問因。今品正答此問，故初果次
X37n0662_p0403b22║因分為兩章。
X37n0662_p0403b23║又言四身者，於五身中以金剛是譬，總譬於四，經文
X37n0662_p0403b24║約法但有四身。
X37n0662_p0403c01║更互相成者，文中約四身以成兩雙，常身與不壞身
X37n0662_p0403c02║更互，法身與不雜食更互。
X37n0662_p0403c03║今明下四句，即當體等四也。
X37n0662_p0403c04║皆當體者，當體不遷故名常住，當體無動故名不壞，
X37n0662_p0403c05║當體堅固故名金剛，體非分段故非雜食，體即軌持
X37n0662_p0403c06║故號法身。
X37n0662_p0403c07║皆離過者，常離無常過，不可壞離敗壞過，金剛離非
X37n0662_p0403c08║金剛過，非雜食離雜食過，法身離非法身過。
X37n0662_p0403c09║皆法者，譬本、譬法、所譬是法，故五俱法。
X37n0662_p0403c10║皆譬者，金剛能譬，四皆所譬，故使能所俱立譬名。
X37n0662_p0403c11║何者下。釋相成義。有四能者，即金精等四。
X37n0662_p0403c12║有四德者，即常住、不壞、非雜食并法身，共成四德。
X37n0662_p0403c13║金精下，以喻對法，如文。兩捨者，不常住是捨真，非
X37n0662_p0403c14║念念滅是捨俗。
X37n0662_p0403c15║一存一亡，非身即亡，是身即存。
X37n0662_p0403c16║非金剛前身者，古謂等覺後心已還猶屬無常，故名
X37n0662_p0403c17║非身。
X37n0662_p0403c18║是好身者，是相好身也。漫漫，大水貌。其言通漫，如
X37n0662_p0403c19║水無極。
X37n0662_p0403c20║何者為非者，但云非真，而不明真之大小。
X37n0662_p0403c21║何者為是者，以梵、魔、輪王皆有相好故。興皇釋中，約
X37n0662_p0403c22║理則無是無非，約事則法身是身，應用非身。
X37n0662_p0403c23║因緣相成者，因緣虗假，色質本空，故曰是身非身。
X37n0662_p0403c24║不妨是身者，法身體遍，不妨色質故，非身是身。
X37n0662_p0404a01║是空離空者，是空即是法身，離空即非法身。
X37n0662_p0404a02║今未下，疏主謙也。據前所判，精識有餘。
X37n0662_p0404a03║天台下，明今正釋，即約三種四句以判是非。然章安
X37n0662_p0404a04║具足句中，初是句具四，而言是是是是者，上兩是字
X37n0662_p0404a05║即根本句，下兩是字即支分句。皆言是是者，應以上
X37n0662_p0404a06║一是字為指定之辭。又今疏明非複句之後，便例成
X37n0662_p0404a07║是句，故云是是，乃至前單後複等。然章安雖云依憑
X37n0662_p0404a08║止觀，而比對彼文，未至分曉。故荊溪更比望止觀，委
X37n0662_p0404a09║示其相。但止觀約有無為句，今以是替有，以非替無，
X37n0662_p0404a10║故云比望。今以章安、荊溪二釋各列成圖，俾後學尋
X37n0662_p0404a11║疏易曉爾。
X37n0662_p0404a12║
X37n0662_p0404a13║
X37n0662_p0404a14║
X37n0662_p0404a15║
X37n0662_p0404a16║初、章安示句，單句可解。
X37n0662_p0404a17║【圖】
X37n0662_p0404a18║
X37n0662_p0404a19║
X37n0662_p0404a20║
X37n0662_p0404a21║
X37n0662_p0404a22║
X37n0662_p0404a23║
X37n0662_p0404a24║
X37n0662_p0404b01║章安於具足非句中，兩番示句，初單言是，次重言是，
X37n0662_p0404b02║是未知所以，但依荊溪，義自可知。
X37n0662_p0404b03║二、荊溪示句。初、約是明三種四句，單四如文。
X37n0662_p0404b04║【圖】
X37n0662_p0404b05║
X37n0662_p0404b06║
X37n0662_p0404b07║
X37n0662_p0404b08║
X37n0662_p0404b09║複四句并根本四，則成十二句。然是中開兩，初是同
X37n0662_p0404b10║本句，不是等開兩，其例亦爾。若然者，據義但成八句，
X37n0662_p0404b11║具足者支本共數，則二十句。若約支分句中，皆有一
X37n0662_p0404b12║句與根本同，則約義但十六句。又如於一是，雖起非
X37n0662_p0404b13║等三見，而理終歸是，餘三例然。複句亦爾。例如藏雖
X37n0662_p0404b14║四門，義歸實有；通雖四門，義歸於空；別唯兩亦，圓但
X37n0662_p0404b15║雙非；雖皆具四，槢疊各一。然今四句，全屬外計，以深
X37n0662_p0404b16║例淺，亦應無妨。又曉句雖有四，義只是二，兩亦屬是，
X37n0662_p0404b17║雙非屬非。故三種四句，枝本合論，雖有三十六句之
X37n0662_p0404b18║別，研其歸趣，只是是非二句。
X37n0662_p0404b19║而已。向下約非以成四句，其義咸爾。
X37n0662_p0404b20║二、約非明三種四句，單四如文。
X37n0662_p0404b21║【圖】
X37n0662_p0404b22║
X37n0662_p0404b23║
X37n0662_p0404b24║
X37n0662_p0404c01║不是是非者下，一、是乃指定之辭，猶云不是即非也。
X37n0662_p0404c02║為成三四者，應云為欲是非各成三種四句，文中存
X37n0662_p0404c03║略，故云為成三四。
X37n0662_p0404c04║將此下。是疏主斥古義淺也。故前敘七家云：用俗為
X37n0662_p0404c05║非，以真為是等。且約一往判屬二諦，須知所見未出
X37n0662_p0404c06║單四，縱出單四，未出複具。故今責云：為非何四句等？
X37n0662_p0404c07║非此下。意云：縱非此三種四句，則彼師所解，但出諸
X37n0662_p0404c08║四，未出絕言。若然者，全是妄惑，是生死因，豈異外道？
X37n0662_p0404c09║故結責云：那即結為果德法身耶也？
X37n0662_p0404c10║今言下。即今師正解非身是身義也。還取約俗為非，
X37n0662_p0404c11║約真為是。
X37n0662_p0404c12║非如下，謂單四乃至絕言皆是妄惑。妄惑是因，雜食
X37n0662_p0404c13║等身是果，故云諸見所得等如來之身非此等身，故
X37n0662_p0404c14║言非身。准此三種四句，不唯在於凡夫外計，而前三
X37n0662_p0404c15║教修因悉屬四句，此如下文迦葉自敘，自此已前名
X37n0662_p0404c16║邪見人也。別尚同邪，二教豈正？以前三所感悉是雜
X37n0662_p0404c17║食等身故也。別教證道置而不論，此如下文約四教
X37n0662_p0404c18║百非也。
X37n0662_p0404c19║即非而是者，如下經云吾今此身即是法身，豈非指
X37n0662_p0404c20║其雜食即是毗盧，故云是於法身等。
X37n0662_p0404c21║然佛下。約理則非真非應，故云非是非非。約事則有
X37n0662_p0404c22║真有應，故云能為物現等。是知理約內證，事約隨機。
X37n0662_p0404c23║又解下。釋後除一法相。
X37n0662_p0404c24║不二也者，釋一法義，即經上句云非身非不身不可
X37n0662_p0405a01║宣說，是一法相也。故云如來身者，實是雙非。
X37n0662_p0405a02║而言下。正釋除義。除一現二，故對生身而言法身，待
X37n0662_p0405a03║對兩異葢為機緣。
X37n0662_p0405a04║大品下。引例。薩婆若即一法相也。然古師雖引論證，
X37n0662_p0405a05║與此除一法相義不相應。彼以不著六通但存果智，
X37n0662_p0405a06║故云除為等。故智論四十五釋云：菩薩於神通知自
X37n0662_p0405a07║性不生故不著，但念一切智為度眾生故。古來至囑
X37n0662_p0405a08║當破古也。
X37n0662_p0405a09║今試言之者，標今也。
X37n0662_p0405a10║權實不同者，前三教主是權，圓佛是實。
X37n0662_p0405a11║百非下，藏教。五心者，一下，二中，三上，四上上，五上
X37n0662_p0405a12║中上。乃至者，略却不盜等八也。
X37n0662_p0405a13║一、善具十者，如不殺一事，以餘九莊嚴故具十。而不
X37n0662_p0405a14║因盜行殺，不為婬行殺，乃至不因邪見故行殺，乃至
X37n0662_p0405a15║不邪見例爾，故互具成百。
X37n0662_p0405a16║得三無為等者，明三藏有常及金剛義也。八十億魔
X37n0662_p0405a17║即樹下所降，如瑞應經。
X37n0662_p0405a18║又百下，通教。悉是有有者，生死不亡，故云有有。暹
X37n0662_p0405a19║師解云：有為之法，而為二十五有三界因果所拘，故
X37n0662_p0405a20║云有有。以藏菩薩不斷煩惱，故王宮之身猶是惑因
X37n0662_p0405a21║所感，故為通教賢聖所呵。
X37n0662_p0405a22║釋論下。龍樹斥旃延，明三祇菩薩義也。故彼論云：具
X37n0662_p0405a23║足三毒，云何能集無量功德？譬如毒瓶，雖貯甘露，皆
X37n0662_p0405a24║不中食。菩薩身如器具，惑如毒習，法如貯甘露。以此
X37n0662_p0405b01║教他，令他失常住之命，故疏合法云有心行行等。
X37n0662_p0405b02║正難於此者，正執三藏以難圓極，今存四教次第且
X37n0662_p0405b03║對通說，故云福性空為是也。
X37n0662_p0405b04║又空下，別教。初斥通教偏空。
X37n0662_p0405b05║佛身如空等者，明中道約證道以說，由從次第而入，
X37n0662_p0405b06║故為後圓所斥。
X37n0662_p0405b07║非時取證者，謂不對待華嚴圓頓，不停待法華開顯，
X37n0662_p0405b08║而於鹿苑取證小果，名曰非時。即法華身子自敘云：
X37n0662_p0405b09║而我不待說所因也。今是以別斥小，且據不知中道，
X37n0662_p0405b10║以偏空為極，名非時取證。而云名雜食者，不待所因，
X37n0662_p0405b11║其猶非時而食也。此取非時而食，名為雜食。
X37n0662_p0405b12║又非下，圓教。初斥別。非惡入福即十信，非福入空即
X37n0662_p0405b13║十住，非空入中即十地，而不言入假者，略耳。應云：非
X37n0662_p0405b14║空入福與非惡入福，福語雖同，界內外異。
X37n0662_p0405b15║離前下。簡顯斥結。他經帶偏此經唯圓，雖云重施解
X37n0662_p0405b16║常一揆，故指第四為經正意。又離前三教之非而明
X37n0662_p0405b17║圓教之是，此則偏圓相隔義在四時，故云他經中意，
X37n0662_p0405b18║此簡昔也。即偏是圓義在開顯，故云今經正意，此顯
X37n0662_p0405b19║今也。後釋雖優前解為正。
X37n0662_p0405b20║古來下，斥舊。全不料簡者，謂不料理簡別內外、偏
X37n0662_p0405b21║圓、開未開別也。
X37n0662_p0405b22║此釋下，總結。此既下，分經通解。
X37n0662_p0405b23║初人天句者，即經云非人天身，此當第一句。
X37n0662_p0405b24║涅槃句者，即經云般涅槃時等也。此即第百句。
X37n0662_p0405c01║何者下。出互具之意。似如者，以理義圓融，三諦相
X37n0662_p0405c02║即，一往從文分判，故云似如。謂文似於真，義必融三。
X37n0662_p0405c03║言文似者，以經云非人天乃至非雜食，以人天雜食
X37n0662_p0405c04║是俗，今既非之，故屬真諦。
X37n0662_p0405c05║義融者，真本具法故俗，不二不異故中，修不思議空
X37n0662_p0405c06║如放金剛，此空即是玅有中道，猶如到際。
X37n0662_p0405c07║次八（至）出俗者。然知經文八十句，最初云如來之身
X37n0662_p0405c08║非身是身，即標也。即真而應故曰非身是身，亦是即
X37n0662_p0405c09║空中而假也。空中故非身，即假故是身，出三觀因得
X37n0662_p0405c10║二身果，因果雖殊而皆顯非真出俗義也。故最後句
X37n0662_p0405c11║結云如來之身成就如是無量功德。標結既爾，中問
X37n0662_p0405c12║諸句即是廣釋非真出俗之義，以此俗即真故，使經
X37n0662_p0405c13║中有雙非亡泯等句，真即空中也。未暇委消可以玄
X37n0662_p0405c14║覽，舊記雖配句解釋而不與疏會，故不錄之。
X37n0662_p0405c15║經無寂不寂者，以無字貫下，謂無寂無不寂也。無熱
X37n0662_p0405c16║不熱亦爾。後十七句入中，如文。
X37n0662_p0405c17║即入即出者，入真出俗也。此約三諦互融，次第在文。
X37n0662_p0405c18║獦師食肉者，大眾問品云：昔於此王舍城中，有獵師
X37n0662_p0405c19║多殺群鹿，請我食肉。雖受彼請，於諸眾生生慈悲心。
X37n0662_p0405c20║五句法身者，以常身等四，皆法身異名故。
X37n0662_p0405c21║取相似因者，即同類因也。
X37n0662_p0405c22║經鉾槊，如釋序品記。
X37n0662_p0405c23║取其元心所為者，本期護法，故不受事戒，匡護大乘，
X37n0662_p0405c24║即是存理也。
X37n0662_p0406a01║無名行者，名不普聞，行不伏物。
X37n0662_p0406a02║昔是下，先列四句。
X37n0662_p0406a03║今昔者，昔則涅槃已前，諸經律中皆勸在家受持五
X37n0662_p0406a04║戒，以受戒為是、不受為非。今經制不受戒，則不受為
X37n0662_p0406a05║是、受戒為非，故云昔是為今非等也。
X37n0662_p0406a06║昔時下，次釋四句義。昔教勸令持戒者，此約平康之
X37n0662_p0406a07║世佛法弘通，既無惡人故在家人應持五戒。
X37n0662_p0406a08║今時下，今經制不受戒者，此約時世險亂惡人為障，
X37n0662_p0406a09║而佛法隱翳不行故，在家人為守護故制不持戒。
X37n0662_p0406a10║今昔下。若時俱險在昔教亦不，若時俱平在今經亦
X37n0662_p0406a11║持。若然者，昔教今經語似相違，其旨一揆。
X37n0662_p0406a12║取捨得宜者，謂昔教且約時平故取持，今經且約世
X37n0662_p0406a13║險故捨戒，文外之意疏主得焉，故結云不得一向。
X37n0662_p0406a14║經取足者，取音趣，謂略足也。此明小乘人也。故經斥
X37n0662_p0406a15║云不能作師子吼，即是不能依此經談常扶律也。不
X37n0662_p0406a16║談常故，不為圓機圍繞；不扶律故，不伏惡人。
X37n0662_p0406a17║經：若有比丘下，明大乘師。初云九部是能談常。
X37n0662_p0406a18║九部經典者，此約大小二乘各唯九部，此大乘九也。
X37n0662_p0406a19║言大小各九者，小乘法中略無授記，無問自說及與
X37n0662_p0406a20║方廣，故但有九。小乘之中未說行因作佛之義，故無
X37n0662_p0406a21║授記；法淺易咨，故無自說；未辨廣理，故無方廣。大乘
X37n0662_p0406a22║法中略無因緣、譬喻、論議，故但有九。大乘眾生利根
X37n0662_p0406a23║易悟，不假因緣、譬喻、論議方解也。或隨義具論，大小
X37n0662_p0406a24║各有十二，或大小合有十二，謂小乘但十一略無方
X37n0662_p0406b01║廣，小乘未談大理故；大乘經法合為方廣，大乘為顯
X37n0662_p0406b02║大理故。故下經云：十一部經二乘所持，方廣一部菩
X37n0662_p0406b03║薩所持也。
X37n0662_p0406b04║經曰：多伽曰，音越。法華云：目多伽，目音木，梵言楚夏
X37n0662_p0406b05║也。經唱如是言：去是扶律。
X37n0662_p0406b06║經班宣者，班，遍也。相成者，無怒則樂，樂故無怒。
X37n0662_p0406b07║王前生下六卷云王為第二弟子，此言第一，蓋取先
X37n0662_p0406b08║生，此乃對六卷釋妨也。
X37n0662_p0406b09║四依者，圓十信是初依，初住至六住是第二依，七住
X37n0662_p0406b10║至九住是三依，十住是四依。餘行向地例爾。廣如下
X37n0662_p0406b11║疏釋四依品。二依既在初依之上，故六卷云覺德為
X37n0662_p0406b12║第一。今約四依次第，故云第二。若爾，則二文無乖。
X37n0662_p0406b13║大乘聲聞者，即是以佛道聲令一切聞也。
X37n0662_p0406b14║經迦葉佛者，此云金色仙，賢劫第三佛也。
X37n0662_p0406b15║耿耿者，分明貌也。
X37n0662_p0406b16║猶有師德等者，以隨逐守護迹似破戒，恐無人師之
X37n0662_p0406b17║德，故此問之。
X37n0662_p0406b18║寄活者，為飢餓故出家，寄在僧中求活命也。有本於
X37n0662_p0406b19║正答字下脫寄活禿人四字。
X37n0662_p0406b20║與護下。明真正出家護法之人，如覺德之比。
X37n0662_p0406b21║既自持戒等者，以持戒人縱遭殺害不許加報，既世
X37n0662_p0406b22║多惡人云何行化？
X37n0662_p0406b23║經：不應斷命者，雖持刀仗，必無殺意。
X37n0662_p0406b24║三意下，前二是內解，即經云具正見等是持經絡，不
X37n0662_p0406c01║捉持去是持律。後一是外用，即經云不為利養去是
X37n0662_p0406c02║摧伏惡人也。言不為者，不為自己利養，但為弘法摧
X37n0662_p0406c03║惡故親近也。而法華安樂行不許親近者，彼約自行
X37n0662_p0406c04║此為化他，彼約清時此約險世，故開遮有異。
X37n0662_p0406c05║正見下。釋前三意也。
X37n0662_p0406c06║遇弘緣者，即是遇弘道化他之緣，宜彰外用。有本作
X37n0662_p0406c07║強緣者，非。
X37n0662_p0406c08║經雜僧者，身雖不犯，與破戒者和雜一處，名犯戒雜
X37n0662_p0406c09║僧。自身無犯，見己弟子有犯，不教悔捨置，名愚癡僧。
X37n0662_p0406c10║自淨淨他，名清淨僧。
X37n0662_p0406c11║經𧄼瞢者，徒登、丁鄧二反。韻集云：失臥極也。經文或
X37n0662_p0406c12║作瞪，借為徒登反。瞢，亡登、武鄧二反。瞢，亂悶也，謂闇
X37n0662_p0406c13║亂也。
X37n0662_p0406c14║經說戒日如前釋。
X37n0662_p0406c15║自恣時者，前三月夏安居竟，故可自恣。准四分通三
X37n0662_p0406c16║日，謂七月十四、十五、十六日也。以自己之過恣他所
X37n0662_p0406c17║舉，故曰自恣。
X37n0662_p0406c18║經：護法無上大師者，即四依人，於世間更無過也。為
X37n0662_p0406c19║眾依止，匠成他人，故曰大師。
X37n0662_p0406c20║六種五法者，十誦七法中文也。彼七法第一云：從今
X37n0662_p0406c21║聽五法成就，滿十歲若過，應授共住弟子具足。文具
X37n0662_p0406c22║六種五法。且神解五者，律云：復有五法：一、知犯，二、知
X37n0662_p0406c23║非犯，三、知罪輕，四、知罪重，五、知誦波羅提木叉。學利
X37n0662_p0406c24║廣說。
X37n0662_p0407a01║此中下。辨示今經五法也。神解猶云明解也。
X37n0662_p0407a02║四事與律同者，謂知輕知重，是律應證，非律不證，此
X37n0662_p0407a03║四與律義同也。
X37n0662_p0407a04║若小異者，若，如也。又將此四比對律文，似如小異。以
X37n0662_p0407a05║律名知犯知非犯，此名是律非律也。其名雖異，其義
X37n0662_p0407a06║則同，故云若小異。有本云問答小異者，葢訛書同若
X37n0662_p0407a07║字作問答字耳。抱朴子曰：三寫魚為魯帝成𧆞，信有
X37n0662_p0407a08║之矣。
X37n0662_p0407a09║一事則異者，名義俱殊，是大異也。
X37n0662_p0407a10║律謂下，出其異相。隨時教化者，即是調伏眾生也。
X37n0662_p0407a11║不得選擇等者，以律制午後不得入聚落是擇時，不
X37n0662_p0407a12║得入婬舍等是擇處，今四依菩薩有機則化，故不選
X37n0662_p0407a13║擇。
X37n0662_p0407a14║又不（至）漫調者。應善觀機，知彼生熟，而往化之，故非
X37n0662_p0407a15║淺行庸人所能為也。設欲效之，當思行位，自為陷沒，
X37n0662_p0407a16║一何苦哉！故疏誡云：不得漫調。注云云者，意亦在此。
X37n0662_p0407a17║又云云者，經簡小乘，須擇時處，故云聲聞所不應為。
X37n0662_p0407a18║如上慧菩薩經云：阿難白佛：憶念我昔舍衛城見重
X37n0662_p0407a19║勝王菩薩與女人同牀，我謂犯穢，心用惟慮：得無異
X37n0662_p0407a20║人學梵行者，於如來教，將無造見聞想念？發斯言時，
X37n0662_p0407a21║大千六動。時重勝王即自踊身，住於空中，去地四丈
X37n0662_p0407a22║九尺，報阿難曰：犯禁穢者，寧能踊身止虗空乎？在如
X37n0662_p0407a23║來前。阿難投地，即自悔過：如何偏見，求大龍短？此亦
X37n0662_p0407a24║菩薩調伏眾生，非聲聞所應，故阿難疑也。
X37n0662_p0407b01║經因事制戒者，如十誦律明因須提那子與本二行
X37n0662_p0407b02║婬之事，乃制初戒等。
X37n0662_p0407b03║前九無諫者，謂：初、漏失。二、摩觸。三、與女麤語。四、向女
X37n0662_p0407b04║嘆身索供養。五、媒人。六、無主房。七、有主房。八、無根重
X37n0662_p0407b05║罪謗他。九、假根謗。
X37n0662_p0407b06║後四有諫者，即第十、破僧違諫，十一、助破違諫，十二、
X37n0662_p0407b07║汙家，十三、惡性拒僧違諫。
X37n0662_p0407b08║犯律不應證之者，則是畜八不淨財也。故經云讚說
X37n0662_p0407b09║不清淨物等。
X37n0662_p0407b10║如有人下，疏主因便說非經不證義也。以下持經，但
X37n0662_p0407b11║略例故，所以於此明之。文中二段，皆先出非相；如此
X37n0662_p0407b12║下，明不證。應知聖人示同眾生，有自發迹，有待他發。
X37n0662_p0407b13║如傅大士藉嵩頭陀發迹，即是其例。為物宜然，非自
X37n0662_p0407b14║不知。汝云便自忘是聖人等，言此既反經非聖，故我
X37n0662_p0407b15║不證。又汝云實受割㓟之痛者，若實受痛，何得故入？
X37n0662_p0407b16║應知聖人內證真常，達苦法界，無謀徧應，何痛之有？
X37n0662_p0407b17║汝言既非，我亦不證，故云餘皆至豈然也。
X37n0662_p0407b18║又云下，重敘非相。
X37n0662_p0407b19║五百者，亭水經云：觀音為五百身，在此教化。今云彌
X37n0662_p0407b20║勒，應是例同。或有惡比丘云：我是彌勒五百中一身
X37n0662_p0407b21║者，此大妄語，豈得證之？故云皆不可證。
X37n0662_p0407b22║律一字者，古以毗尼義飜為律，以佛制毗尼，禁防非
X37n0662_p0407b23║惡，猶此方法律也。風俗通云：臯陶謀虞造律。律訓詮
X37n0662_p0407b24║訓法，故此方律名起於舜世。漢簫何以為九章？漸分
X37n0662_p0407c01║輕重，委悉故也。
X37n0662_p0407c02║五名者，如止觀持戒清淨中，約五名以成觀心。今不
X37n0662_p0407c03║取觀心義，但約五名以釋經中律義耳。五名者：一名
X37n0662_p0407c04║戒，防止是戒義也；二名毗尼，此飜滅，滅身口惡故；三
X37n0662_p0407c05║名波羅提木叉，此飜保得解脫；四名誦，背文闇持；五
X37n0662_p0407c06║名律，詮量輕重、犯不犯等。若准四分，上下唯有四名。
X37n0662_p0407c07║依古諸釋，但存三名，謂尸羅、毗尼、木叉。故南山引十
X37n0662_p0407c08║八法中，毗尼與律二名不竝，以是華梵殊言故。今家
X37n0662_p0407c09║意者，具依諸名以存於四，名雖不並，既得名律，復名
X37n0662_p0407c10║毗尼。是故今文從名俱用，并取根本八十誦名，即波
X37n0662_p0407c11║離一夏八十度昇座誦之，故得名也。所以律字義具
X37n0662_p0407c12║五名。
X37n0662_p0407c13║例律下。一、教化者，或說小法，或說大法，名為隨時。
X37n0662_p0407c14║有餘無餘者，有餘即小乘不了之說，無餘即大乘了
X37n0662_p0407c15║義之說。四五二事，如向疏文寄律文中釋也。
X37n0662_p0407c16║學人下。前既依律已列六種五法，而對經已明神解
X37n0662_p0407c17║之五，今釋經既畢，故更示學人等各五之相也。
X37n0662_p0407c18║後可悔者，即僧殘已去。
X37n0662_p0407c19║會須一藏者，經律論隨解一也。
X37n0662_p0407c20║弟子既無下。釋惡邪義。
X37n0662_p0407c21║越濟者，謂初破外入內，今破內入外，內外俱破，名越
X37n0662_p0407c22║濟人。
X37n0662_p0407c23║餘兩五法者，謂五訓誨、六事用也。
X37n0662_p0407c24║訓誨五者，律云：一、知出家法，二、能作教師，三、能作戒
X37n0662_p0408a01║師，四、能知依止師法，五、能知遮道法、不遮道法。
X37n0662_p0408a02║事用五者，律云：一、能教弟子清淨戒；二、能教阿毗曇；
X37n0662_p0408a03║三、能教毗尼；四、弟子他方愁苦不樂能使來，若自不
X37n0662_p0408a04║能，因他力致來；五、弟子若病能供給，若自不能，能使
X37n0662_p0408a05║他供給。如是五法成就，滿十歲若過，應授共住弟子
X37n0662_p0408a06║具足。文載十誦七法第一卷。
X37n0662_p0408a07║名字功德品
X37n0662_p0408a08║釋題中，初舉世間。俱是體上之稱者，白虎通云：聞
X37n0662_p0408a09║名即知其字，聞字即知其名。若名賜，字子貢；名鯉，字
X37n0662_p0408a10║伯魚。故知名字俱是體上之稱也。
X37n0662_p0408a11║名召體者，白虎通云：人必有名何？所以吐情自紀，尊
X37n0662_p0408a12║事人也。禮服傳曰：子生三月，則父名之於祖廟也。召
X37n0662_p0408a13║體者，如后稷棄之，因名之為棄。孔子首類尼丘山，故
X37n0662_p0408a14║名為丘。
X37n0662_p0408a15║字嘆德者，白虎通云：所以有字何？冠德明功，敬成人
X37n0662_p0408a16║也。禮士冠經曰：冠而字，敬其名也。又檀弓曰：幼名，冠
X37n0662_p0408a17║字也。
X37n0662_p0408a18║佛法下，例佛法。通有功德者，滅惡故言功，生善故言
X37n0662_p0408a19║德。是則此經名之與字，皆從滅理惡、生理善而立也。
X37n0662_p0408a20║語善者，即經云上語亦善等，解者多途。今依疏主，准
X37n0662_p0408a21║經以行施為初善，持戒為中善，得報為後善。
X37n0662_p0408a22║義善者，即經云義味深邃也。即是今經所詮之理偏
X37n0662_p0408a23║小，不測其邊底，故云深邃。
X37n0662_p0408a24║言義味者，義能津心，令人愛樂，如世美味也。
X37n0662_p0408b01║文善者，即經云其文亦善也。即是今經會理直說能
X37n0662_p0408b02║詮之教，名為文善。
X37n0662_p0408b03║純備具足者，不雜偏小故純，妙理攝法故備也。具足
X37n0662_p0408b04║與備義同。由純故獨，由備故一，名獨一善。
X37n0662_p0408b05║清淨是行善者，五行圓修二邊不染，故清淨是行善
X37n0662_p0408b06║也。
X37n0662_p0408b07║梵行是慈善者，慈悲喜捨是梵天之行，今經所明無
X37n0662_p0408b08║緣普運是第一義天之行也，故名慈善。
X37n0662_p0408b09║金剛下。二邊不壞故曰金剛，具足三千故喻寶藏，豈
X37n0662_p0408b10║同偏理縱橫殘缺，故名備具善也。
X37n0662_p0408b11║足為十善者，開語善為三，開純備、具足為兩，即以純
X37n0662_p0408b12║備為獨一善，具足名圓滿善也。
X37n0662_p0408b13║合為八善者，於冶城十中，合上中下為一語善，故有
X37n0662_p0408b14║八善。
X37n0662_p0408b15║今依下。然雖解者，開合不同，經文既唯七譬，故知但
X37n0662_p0408b16║云七善，則法喻泯齊。
X37n0662_p0408b17║初譬下，引下七譬，次第配合七善也。講者當取下經
X37n0662_p0408b18║文，對此消釋。
X37n0662_p0408b19║八河入海，喻語善也。一切諸經，同歸此教，如河入海，
X37n0662_p0408b20║事圓理極，善豈過此。
X37n0662_p0408b21║一方深奧秘密者，即經云又如醫師有一祕方，乃至
X37n0662_p0408b22║云如來亦爾，所說玅法祕密深奧等，故知祕方喻義
X37n0662_p0408b23║善也。前云義味深邃，今合譬云祕密深奧，豈非義善
X37n0662_p0408b24║耶？
X37n0662_p0408c01║悕望永斷者，即經云譬如農夫春月下種常有悕望，
X37n0662_p0408c02║既收果實眾望都息等，此譬文善也。故經合譬云：若
X37n0662_p0408c03║得聞是大般涅槃，悕望餘經所有滋味悉皆永斷。且
X37n0662_p0408c04║文善是教，合云聞大涅槃，豈非聞教耶？
X37n0662_p0408c05║所謂象跡者，即經如諸跡中，象跡為最。此譬獨一善，
X37n0662_p0408c06║即前云純備具足也。故經合云於諸經三昧最為第
X37n0662_p0408c07║一，豈非獨一義耶？
X37n0662_p0408c08║秋耕為勝者，此譬行善，故經合云：此經如是諸經中
X37n0662_p0408c09║勝，五行圓修故得為勝。
X37n0662_p0408c10║大是寂義者，寂即定也。
X37n0662_p0408c11║善治亂心者，即經云：醍醐善治眾生熱惱亂心也。此
X37n0662_p0408c12║譬慈善，由無緣慈定，治彼眾生無明亂心。
X37n0662_p0408c13║八味具足者，即第七、甜酥喻也。此譬備具，善前經云
X37n0662_p0408c14║金剛寶藏滿足無缺，今云八味具足，文義煥然。
X37n0662_p0408c15║皆一一下。即經於譬合之後結云是故名為大般涅
X37n0662_p0408c16║槃也。此皆是佛於譬中自敘其名以合七善，故知冶
X37n0662_p0408c17║城足十，開善合八，悉違經文。此即七善破七惡，生善
X37n0662_p0408c18║是功，破惡是德，故知七善是涅槃名下之功德耳。
X37n0662_p0408c19║釋字功德中凡引三文：初後是品初勸持文，第二是
X37n0662_p0408c20║品末領持文。即經云：若有修學是經典者，得正法門。
X37n0662_p0408c21║既云修學，必是因人，故今加菩薩。經云是經典，即今
X37n0662_p0408c22║涅槃教，故今云修是大涅槃也。俾文顯義順，故此改
X37n0662_p0408c23║作。問：既引佛經，何容擅改？答：筆削之家唯變所適，有
X37n0662_p0408c24║理存焉。隨義用文，豈但騰寫？何必今師，諸宗咸爾。不
X37n0662_p0409a01║唯吾教，先儒亦然。且如易云：言行，君子之樞機。而鄭
X37n0662_p0409a02║玄引用注釋曲禮安定辭，乃云：易曰：言語，君子之樞
X37n0662_p0409a03║機也。杜，塞也。
X37n0662_p0409a04║略舉三條等者，一、二是生善，第三、明破惡。又初條明
X37n0662_p0409a05║果，後二在因。
X37n0662_p0409a06║互舉一邊者，彼舉能持之人必有所持之法，此舉所
X37n0662_p0409a07║持之法必有能持之人。若雙舉二邊，應云受持名字
X37n0662_p0409a08║功德品也。
X37n0662_p0409a09║到彼岸者，玅覺究竟也。菩薩中流，則分真諸位；眾生
X37n0662_p0409a10║發足，即名字已上。
X37n0662_p0409a11║非彼此中者，始終理一；而彼此中者，凡聖事殊。是知
X37n0662_p0409a12║性無高卑，解有明昧。荊溪云：理同故即，事異故六。斯
X37n0662_p0409a13║言有徵。
X37n0662_p0409a14║答過所問者，迦葉但問究竟到岸，而佛更加此岸中
X37n0662_p0409a15║流為答，故云過問。
X37n0662_p0409a16║登於性地者，即大品所明第二性地，即今通位也。以
X37n0662_p0409a17║性地與四善根齊，而忍不墮惡道，故取聞名。修行至
X37n0662_p0409a18║此地者，方得不墮，非泛爾聞經也。
X37n0662_p0409a19║但籍下。此即戒緩乘急人也。此謂墮惡由破戒，得脫
X37n0662_p0409a20║由聞經，但於惡道中，藉昔聞法之緣，感佛得脫，還悟
X37n0662_p0409a21║宿種，故云反本。經云不生，義在於此。
X37n0662_p0409a22║又云下，既有理解，任有惡因，亦不墮也。
X37n0662_p0409a23║無生正解者，謂達名無名、聞無聞相，內照一如名為
X37n0662_p0409a24║正解。
X37n0662_p0409b01║尚礙人天者，謂生正解者，直趣菩提，尚不受人天生
X37n0662_p0409b02║死樂果，而況四惡苦報乎？準此，泛爾聞名，無正解者，
X37n0662_p0409b03║應未免墮惡。故知諸師釋義，各據一途，未為盡善。若
X37n0662_p0409b04║如北遠，則約聞經，三品不同：一者、上品稱經而聞，不
X37n0662_p0409b05║取法相，是人畢竟不生四趣，除悲願力；二者、中品雖
X37n0662_p0409b06║未離相，善心聽受，暫時不生，非永不入；三者、下品微
X37n0662_p0409b07║末，善心聽受此經，遠為未來出離因緣，非即不生。今
X37n0662_p0409b08║此所論，是其上品，故生四趣，無有是處。若比諸師，遠
X37n0662_p0409b09║義尤勝。
X37n0662_p0409b10║今皆下，斥非也。初斥興皇及第三師，約生解義也。
X37n0662_p0409b11║何關下。以經文直云聞經名不生四趣，不約生解與
X37n0662_p0409b12║不生解也。
X37n0662_p0409b13║但持下，正斥第一師，兼斥第二師。以初師約修行登
X37n0662_p0409b14║於性地則不墮惡，次師云起惡則墮，是知修善行則
X37n0662_p0409b15║不墮也，故亦與初師稍同，但初深次淺耳。今正斥初
X37n0662_p0409b16║師何必聞經修行，只持五戒便自不墮。
X37n0662_p0409b17║夫大下，正示今義。
X37n0662_p0409b18║深廣（至）具足者。即七善之名，如前疏說。
X37n0662_p0409b19║信此下，還用六卷品名，釋成聞義。
X37n0662_p0409b20║不竢深解者，但約信受不忘，則不墮惡，何待作登性
X37n0662_p0409b21║地等深義解釋？然今師既云約信受，亦即名字位人
X37n0662_p0409b22║起圓信也。若然者，亦是生解，何斥古人？但古人曲陳
X37n0662_p0409b23║生解，不順經文，今但釋聞名，自含生解，符經順義，豈
X37n0662_p0409b24║同古人？
X37n0662_p0409c01║及以聞名者，以，語助也，如云及於聞名也。
X37n0662_p0409c02║果與善殊者，經中三語皆善，善則在因，如何以果而
X37n0662_p0409c03║釋後善，故使不用？
X37n0662_p0409c04║後善下云云者，此三合為語善，餘六名如前疏文。他
X37n0662_p0409c05║師以後一譬釋般涅槃者，以合譬云安住是中，故云
X37n0662_p0409c06║釋涅槃也。今師據初譬標云所言大者，又譬八河悉
X37n0662_p0409c07║歸大海，故知釋大，所以前大是廣義也。餘六即是深
X37n0662_p0409c08║極勝第一寂靜具足之義，故知釋涅槃也。
X37n0662_p0409c09║然通下，一往以分釋大釋涅槃之異，二往尋文七譬
X37n0662_p0409c10║一一通解三字，故經諸譬之後皆自結云是故名為
X37n0662_p0409c11║大般涅槃也。
X37n0662_p0409c12║以常釋大者，即經云所言大者，名之為常也。
X37n0662_p0409c13║陰死兩魔者，身命是陰，捨義當死。
X37n0662_p0409c14║即為八味者：一、生味，二、熟味，三、酪味，四、漿味，五、乳味，
X37n0662_p0409c15║六、甜味，七、淡味，八、膩味。
X37n0662_p0409c16║既廣下。答釋也。以名例持，義可見故，故佛不多說。
X37n0662_p0409c17║經：盲無慧眼者，九界偏權，不達本性，悉是盲人。
X37n0662_p0409c18║
X37n0662_p0409c19║涅槃經疏三德指歸卷第六