X38n0695_p0761b01║
X38n0695_p0761b02║
X38n0695_p0761b03║佛說梵網經菩薩心地品下略疏卷八
X38n0695_p0761b04║
X38n0695_p0761b05║姚秦三藏法師　鳩摩羅什　譯
X38n0695_p0761b06║廣州寶象林沙門　弘贊　述
X38n0695_p0761b07║○第四十七非法制限戒
X38n0695_p0761b08║違本念而妄為，恃權勢而橫作，制限非法，破滅三
X38n0695_p0761b09║寶，罪若彌天，焉名好心而受佛禁戒者乎？
X38n0695_p0761b10║若佛子皆已信心受佛戒者，若國王太子百官四部
X38n0695_p0761b11║弟子，自恃高貴破滅佛法戒律，明作制法，制我四部
X38n0695_p0761b12║弟子不聽出家行道，亦復不聽造立形像佛塔經律，
X38n0695_p0761b13║立統官制眾使安籍記僧，菩薩比丘地立白衣高座，
X38n0695_p0761b14║廣行非法如兵奴事主。而菩薩正應受一切人供養，
X38n0695_p0761b15║而反為官走使，非法非律。若國王百官好心受佛戒
X38n0695_p0761b16║者，莫作是破三寶之罪。若故作破法者，犯輕垢罪。
X38n0695_p0761b17║皆已信心受佛戒者，此總標能制所制，皆已信心
X38n0695_p0761b18║受佛正戒也。能制即明作制法，所制謂為官走使，
X38n0695_p0761b19║二俱得罪。四部弟子者，按諸經律，即四輩弟子：比
X38n0695_p0761b20║丘、比丘尼、優婆塞、優婆夷。據義疏，則居士、居士婦、
X38n0695_p0761b21║童男、童女。僧尼既已出家，復令還俗在家，二眾不
X38n0695_p0761b22║許出家，故云不聽。問：王官可作制法，豈四部亦能
X38n0695_p0761b23║制四部耶？答：或父母、兄弟、子女互相制限障礙，故
X38n0695_p0761b24║不聽也。如付法藏經云：闍夜多尊者詣城乞食，見
X38n0695_p0761c01║一烏便微笑。弟子問之，尊者曰：過去劫中，我欲出
X38n0695_p0761c02║家，父母不聽，強為聘妻。得一子六歲，我復欲去，父
X38n0695_p0761c03║母教兒抱住我脚，啼哭言：父若捨我，依誰養活？先
X38n0695_p0761c04║當殺兒，然後可去。由此兒故，不得出家。從是九十
X38n0695_p0761c05║一劫流轉六道，未曾得見。今以道眼觀見彼烏，乃
X38n0695_p0761c06║是前子，愍其愚癡，久在生死，是以微笑。若障人出
X38n0695_p0761c07║家，罪報惡道，後生人中，眚盲無目。是故智者見人
X38n0695_p0761c08║出家，方便成就，勿作留難。又老女人經云：時有貧
X38n0695_p0761c09║窮老女人，聞佛說法，心開意解。阿難白佛：此女人
X38n0695_p0761c10║何以智慧乃爾？佛言：是我前世發意學道時母也。
X38n0695_p0761c11║又問：是母何貧乃爾？佛言：拘留孫佛時，我欲作沙
X38n0695_p0761c12║門，是母慈愛，不聽我去。我愁一日不食，由是五百
X38n0695_p0761c13║世貧。今者壽盡，當生彌陀佛國。如經所說：子障父
X38n0695_p0761c14║母，父母障子。感報若是，況其夫妻、兄弟、朋友互相
X38n0695_p0761c15║障礙，罪當如何？不聽出家，是滅僧寶也。不聽造立
X38n0695_p0761c16║形像佛塔，是滅佛寶也。不聽書寫經律，是滅法寶
X38n0695_p0761c17║也。立統官制眾，安籍記僧者，安設簿籍，記錄僧名，
X38n0695_p0761c18║同世編戶，統官攝僧也。白衣高座，比丘地立，非兵
X38n0695_p0761c19║奴之事主如何？菩薩乃人天師範，說法律令生妙
X38n0695_p0761c20║慧，受供養使種福田，如子之事父，猶臣之敬君，而
X38n0695_p0761c21║甘自媟，反為官走使，非法非律如何？縱王臣強逼，
X38n0695_p0761c22║而僧可殺不可辱，即一死而存正教，何苟生以壞
X38n0695_p0761c23║法門哉？莫作是破三寶之罪者，謂王臣曾已好心
X38n0695_p0761c24║受佛正戒，正當興隆三寶，護法為心，始不忘靈山
X38n0695_p0762a01║涅槃會上諄諄付囑之旨，而反作破滅三寶之罪，
X38n0695_p0762a02║非忤逆如何？問：既云是逆，云何但犯輕垢？答：以王
X38n0695_p0762a03║臣在家，未堪制重，而其得罪，感報實重也。仁王經
X38n0695_p0762a04║云：佛告波斯匿王：後五濁世，國王王子大臣，自恃
X38n0695_p0762a05║高貴，破滅吾法，橫作法制，不依佛教，制我弟子，不
X38n0695_p0762a06║聽出家，造佛塔寺，立統官制，安籍記錄僧事，比丘
X38n0695_p0762a07║地立，白衣高座。又云：未來世中，四部弟子，諸小國
X38n0695_p0762a08║王太子，乃是住持護三寶者，轉更破滅三寶，如師
X38n0695_p0762a09║子身中蟲，自食師子肉，非外道也。各壞吾法，得大
X38n0695_p0762a10║罪過，正法衰薄，民無正行，以漸為惡，其壽日減，無
X38n0695_p0762a11║復孝子，六親不和，天神不祐，疾疫惡鬼，日來侵害，
X38n0695_p0762a12║死入地獄餓鬼畜生。如經所說，宛同今制。其好心
X38n0695_p0762a13║受佛戒者，時當自慎也。
X38n0695_p0762a14║○第四十八破法戒
X38n0695_p0762a15║僧有過犯，自有如來法律治罰，而反令王官陵辱
X38n0695_p0762a16║內眾，破壞正教，深玷法門，非大士護法心、慈悲心。
X38n0695_p0762a17║若佛子！以好心出家而為名聞利養，於國王百官前
X38n0695_p0762a18║說佛戒者，橫與比丘、比丘尼、菩薩戒弟子作繫縛事，
X38n0695_p0762a19║如獄囚法、如兵奴之法、如師子身中蟲自食師子肉，
X38n0695_p0762a20║非餘外蟲。如是，佛子！自破佛法，非外道天魔能破。
X38n0695_p0762a21║本以好心出家，受佛正戒，故為王官所重。後被名
X38n0695_p0762a22║利所迷，自失初志，內雖毀戒，外現威德。是以凡有
X38n0695_p0762a23║言說，王官無不聽用，而令作世間治罰，使內眾弟
X38n0695_p0762a24║子無辜受罪。或繫縛手足，禁閉身形，故如獄囚之
X38n0695_p0762b01║法；或無禮輕賤訶責，故如兵奴之法。種種刑辱，內
X38n0695_p0762b02║眾於心奚忍？雖自不顧身後遺殃，而且現前，寧無
X38n0695_p0762b03║羞顏？何以貪名利而自敗己德，恃王官而喪本良
X38n0695_p0762b04║心？依佛法中得利，不念報恩，而反加害，破壞法門，
X38n0695_p0762b05║正所謂惡魔比丘也。師子蟲者，師子乃百獸之王，
X38n0695_p0762b06║故無有禽獸能食師子者。惟師子身中生蟲，能食
X38n0695_p0762b07║師子肉，非外蟲能食。如來正法，天魔受化，外道歸
X38n0695_p0762b08║心，故無能破壞。惟於佛法中出家，不依佛教，乃能
X38n0695_p0762b09║破壞耳。若出家五眾有過，當以佛法律治罰，或使
X38n0695_p0762b10║懺悔，或作驅𢷤等羯磨。豈宜以王法陵辱，致使王
X38n0695_p0762b11║官損福，善神出境？是則非獨破法，而復令國作難。
X38n0695_p0762b12║經有明文，寧無恐懼？
X38n0695_p0762b13║若受佛戒者，應護佛戒，如念一子，如事父母，不可毀
X38n0695_p0762b14║破。而菩薩聞外道惡人以惡言謗破佛戒之聲，如三
X38n0695_p0762b15║百矛刺心，千刀萬杖打拍其身，等無有異。寧自入地
X38n0695_p0762b16║獄，經於百劫，而不一聞惡人以惡言謗破佛戒之聲，
X38n0695_p0762b17║而況自破佛戒，教人破法因緣，亦無孝順之心！若故
X38n0695_p0762b18║作者，犯輕垢罪。
X38n0695_p0762b19║法身由戒而成，利生由戒而度，故應保護。如父母
X38n0695_p0762b20║之慈念一子，念念在懷；猶子之敬事父母，事事無
X38n0695_p0762b21║逆。如是慈念敬事於戒，則無有毀破之者。菩薩寧
X38n0695_p0762b22║受三百萬杖，百劫之劇苦，不忍一聞謗破佛戒之
X38n0695_p0762b23║聲。何以故？雖楚痛萬端，惟是苦我一身。謗戒即破
X38n0695_p0762b24║滅正教，壞佛法身，使無量眾生而失信心，沉淪苦
X38n0695_p0762c01║海，不得解脫。其隨謗者，永墮阿鼻。然聞聲猶且乃
X38n0695_p0762c02║爾，況自作破壞佛戒，復教王臣作破壞佛法因緣，
X38n0695_p0762c03║治辱僧眾？自既不知護法，而反作破法之事，是為
X38n0695_p0762c04║忤逆三寶，無孝順心，故得罪也。大集經云：佛言：若
X38n0695_p0762c05║有眾生為我出家，剃鬚髮，著袈裟，設不持戒，彼等
X38n0695_p0762c06║悉已為涅槃印之所印也。若有以非法而作惱亂、
X38n0695_p0762c07║罵辱、毀訾，以手刀杖打縛斫截，若奪衣鉢及種種
X38n0695_p0762c08║資生具者，是人則壞三世諸佛真實報身，則挑一
X38n0695_p0762c09║切人天眼目。時大梵天王白佛言：若為佛出家，剃
X38n0695_p0762c10║鬚髮，著袈裟，不受戒，受已毀犯，其國王與作惱亂、
X38n0695_p0762c11║罵辱、打縛者，得幾許罪？佛言：大梵！我今為汝且略
X38n0695_p0762c12║說之。若有人於萬億佛所出其身血，於意云何？是
X38n0695_p0762c13║人得罪寧為多不？梵王白言：若人但出一佛身血，
X38n0695_p0762c14║得無間罪，尚多無量，不可算數，墮於阿鼻大地獄
X38n0695_p0762c15║中，何況具出萬億諸佛身血？終無有能廣說彼人
X38n0695_p0762c16║罪業果報，唯除如來。佛言：大梵！若有惱亂、罵辱、打
X38n0695_p0762c17║縛、剃鬚髮、著袈裟片、不受戒、受而犯者，得罪多於
X38n0695_p0762c18║彼。何以故？是人猶能為諸人天示涅槃道。是人已
X38n0695_p0762c19║於三寶中心得敬信，勝於一切九十五種外道。其
X38n0695_p0762c20║人必速能入涅槃，勝於一切在家俗人，唯除在家
X38n0695_p0762c21║得忍者。是故人天應當供養，何況具能持戒三業
X38n0695_p0762c22║相應者。其有王臣，見有於佛法中出家者作大罪
X38n0695_p0762c23║業，但擯出國，不得鞭打，何況鞭打出家具持戒者。
X38n0695_p0762c24║十輪經云：佛言：若有破戒比丘，如敗膿血，退失墮
X38n0695_p0763a01║落聖道果證，為諸煩惱結使所壞，猶能開示一切
X38n0695_p0763a02║天龍人非人等無量功德珍寶伏藏。是以出家，若
X38n0695_p0763a03║持戒，若破戒，我悉不聽國王大臣宰官讁罰繫閉
X38n0695_p0763a04║鞭杖乃至斷命，況復餘輕犯小威儀。破戒比丘雖
X38n0695_p0763a05║是死人，有戒餘力。猶如牛黃，是牛雖死，人故取之。
X38n0695_p0763a06║亦如麝香，死後有用，能大利益一切眾生。惡行比
X38n0695_p0763a07║丘雖犯禁戒，其戒勢力猶利益無量人天。譬如燒
X38n0695_p0763a08║香，香體雖壞，熏他令香。破戒比丘亦復如是，自墮
X38n0695_p0763a09║惡道，能令眾生增長善根。以是因緣，一切白衣不
X38n0695_p0763a10║應侵毀輕蔑破戒比丘，皆當尊重守護。心地觀經
X38n0695_p0763a11║云：復有一類福田僧，於佛舍利及佛形像，并諸法
X38n0695_p0763a12║僧聖所制戒，深生敬信，自無邪見，令他亦然。能宣
X38n0695_p0763a13║正法，讚歎一乘，深信因果，常發善願，隨其過犯，悔
X38n0695_p0763a14║除業障。當知是人信三寶力，勝諸外道百千萬倍，
X38n0695_p0763a15║亦勝四種轉輪聖王，何況餘類一切眾生。如鬱金
X38n0695_p0763a16║華，雖然萎悴，猶勝一切諸雜類華。正見比丘亦復
X38n0695_p0763a17║如是，勝餘眾生百千萬倍，雖毀禁戒，不壞正見。以
X38n0695_p0763a18║是因緣，名福田僧。若供養如是福田僧者，所得福
X38n0695_p0763a19║德無有窮盡。大集經云：爾時一切天龍八部神等
X38n0695_p0763a20║得增上信已，白佛言：我等一切從今以往護持正
X38n0695_p0763a21║法。若諸國王見有為佛出家受持禁戒，或不受戒，
X38n0695_p0763a22║或受而毀犯，如其事緣治其身罪鞭打之者，我等
X38n0695_p0763a23║不復護持養育如是國王，捨離彼國。以捨離故，令
X38n0695_p0763a24║其國土而有種種疾疫饑饉，刀兵俱起，非時風雨，
X38n0695_p0763b01║亢旱毒熱，傷害苗稼。令佛出家弟子悉向他國，使
X38n0695_p0763b02║其國土空無福田。若有佛弟子但著袈裟片者，若
X38n0695_p0763b03║有宰官鞭打彼等，其王不遮護者，我等亦當出其
X38n0695_p0763b04║國土。問：誠如經說，天龍尚乃爾護法，豈王臣而不
X38n0695_p0763b05║護持？奈有貧窮避難，竄人法門，不守佛戒，冐犯國
X38n0695_p0763b06║法，諫之而不從，𢷤之而不去，內律治而不得，則將
X38n0695_p0763b07║如之何？答：若果有大罪玷辱三寶者，寧除一人而
X38n0695_p0763b08║全三寶，不可全一人而禍及三寶。如大集經云：寧
X38n0695_p0763b09║捨身命護一如法比丘，不護諸惡比丘。是王捨身
X38n0695_p0763b10║當生淨土中。若隨惡者，是王無量世中不復人身。
X38n0695_p0763b11║不治則斷三寶種，奪眾生眼。犯過比丘應須治者，
X38n0695_p0763b12║或不與語，或不共坐，或擯出一國乃至四國有佛
X38n0695_p0763b13║法處。治如是惡比丘，諸善比丘得安樂受法，故使
X38n0695_p0763b14║佛法久住不滅。涅槃經云：佛言：譬如國王諸羣臣
X38n0695_p0763b15║等有犯王法，隨罪誅戮而不捨置。如來世尊不如
X38n0695_p0763b16║是也。於毀法者與作驅遣羯磨、訶責羯磨，為欲示
X38n0695_p0763b17║諸惡行之人有果報故。有持戒比丘護持正法，見
X38n0695_p0763b18║壞法者即能驅遣、訶責、徵治，當知是人得福無量
X38n0695_p0763b19║不可稱計。勝鬘經云：佛言：菩薩所有恒河沙數無
X38n0695_p0763b20║量行願，皆應攝入一大願中，所謂護持正法。護持
X38n0695_p0763b21║正法者是大境界，乃至少護持正法，令魔波旬得
X38n0695_p0763b22║大憂惱。我不見餘一善法能令惡魔生此憂惱，惟
X38n0695_p0763b23║少護持正法之者。按唐書：顯慶元年五月，敕天下
X38n0695_p0763b24║僧尼有犯法者，以僧律治之，不得與民同科。斯誠
X38n0695_p0763c01║聖王賢臣不忘靈山之囑。王臣如此尊重三寶、護
X38n0695_p0763c02║持法門，而出家者反作破法事，實為僧中之大賊、
X38n0695_p0763c03║法門之惡魔。經云：毀犯禁戒，猶能為諸人天示涅
X38n0695_p0763c04║槃道者，謂其雖為煩惱所逼，毀犯於一時，然戒破
X38n0695_p0763c05║而見不破，恒說正法，時懷慚愧。故云：其已於三寶
X38n0695_p0763c06║中心得信敬，又能讚歎一乘，深信因果。故瓔珞經
X38n0695_p0763c07║云：捨戒不捨大願，破戒不破正見，斯人終得還復
X38n0695_p0763c08║清淨。優波離問經云：住大乘菩薩於初日分時有
X38n0695_p0763c09║毀犯罪，當中日分時不捨行一切智心，如是菩薩
X38n0695_p0763c10║得戒蘊具足。若中日分時有毀犯罪，當後日分時
X38n0695_p0763c11║不捨行一切智心，則菩薩戒蘊亦復具足。非同今
X38n0695_p0763c12║者無般若慧、自謂有智、常作惡業、不畏後世、撥無
X38n0695_p0763c13║因果、無慚無愧邪見之徒可比也。今時復有爭占
X38n0695_p0763c14║田地及住處等，躬持詞狀詣於公庭而甘為屈膝，
X38n0695_p0763c15║勝則猶恨責彼不深，負則自取刑辱，大玷僧倫，了
X38n0695_p0763c16║無羞愧，猶云我受菩薩大戒，誠可恥也。
X38n0695_p0763c17║如是九戒，應當學，敬心奉持。
X38n0695_p0763c18║從揀擇受戒戒，至此破法之九戒，應一一習學，恭
X38n0695_p0763c19║敬奉持，不可暫忘也。
X38n0695_p0763c20║○三、總結。
X38n0695_p0763c21║諸佛子！是四十八輕戒，汝等受持，過去諸菩薩已誦，
X38n0695_p0763c22║未來諸菩薩當誦，現在諸菩薩今誦。
X38n0695_p0763c23║前已一一勸持，今復總舉三世菩薩誦以勸持，可
X38n0695_p0763c24║謂大悲諄諄，慈誨無倦，雖粉身碎骨，亦奚足云報
X38n0695_p0764a01║哉！
X38n0695_p0764a02║●三流通（分二）　初正囑流通，　二結頌迴向流通。
X38n0695_p0764a03║○初、正囑流通。
X38n0695_p0764a04║諸佛子聽！十重、四十八輕戒，三世諸佛已誦、當誦、今
X38n0695_p0764a05║誦，我今亦如是誦。汝等一切大眾，若國王、王子、百官、
X38n0695_p0764a06║比丘、比丘尼、信男、信女，受持菩薩戒者，應受持、讀誦、
X38n0695_p0764a07║解說、書寫佛性常住戒卷，流通三世，一切眾生化化
X38n0695_p0764a08║不絕，得見千佛，為千佛授手，世世不墮惡道八難，常
X38n0695_p0764a09║生人道天中。
X38n0695_p0764a10║此是釋迦如來，付囑在座道俗大眾，令流通此戒。
X38n0695_p0764a11║以此五十八戒，是諸佛之本源。心地菩薩，眾生成
X38n0695_p0764a12║佛之根本。故三世諸佛，及今佛皆誦。汝等一切在
X38n0695_p0764a13║會大眾，受菩薩戒者，囑令行五事。一受持莫失。二
X38n0695_p0764a14║闇讀通利。三朗誦令聞，八部獲益。四解悟義理，為
X38n0695_p0764a15║人廣說。五書寫流通，普利一切。大士授諸眾生心
X38n0695_p0764a16║地大戒。彼既得戒已，彼復書寫此戒卷，轉授一切
X38n0695_p0764a17║眾生心地大戒。此諸眾生，既得戒已，復書此戒卷，
X38n0695_p0764a18║轉化將來一切眾生。如是三世，化復轉化，展轉相
X38n0695_p0764a19║因，如燈燈續𦦨，無盡無絕。正所謂荷負三世佛法，
X38n0695_p0764a20║誘化一切，然無盡燈是也。如是三世一切眾生，依
X38n0695_p0764a21║戒修行，故皆得見本源千佛。佛為授手，摩頂授記。
X38n0695_p0764a22║從今以往，不墮三惡八難，以至成等正覺也。佛性
X38n0695_p0764a23║常住戒卷者。此是舍那心地，佛性常住，不變不易
X38n0695_p0764a24║之戒。故一受直至成佛，不同聲聞戒，止在一生也。
X38n0695_p0764b01║世世是離苦，常生是得樂。以此戒能止身口意之
X38n0695_p0764b02║非，故不墮惡道。出生萬善，故常生人天。原此佛性
X38n0695_p0764b03║心地大戒，因該果海，果徹因源，即凡成聖。而豈止
X38n0695_p0764b04║離三惡，生人天耶。須知如來未出世時，天竺之人，
X38n0695_p0764b05║多樂生天。佛且暫就初學凡情，未契心源者，起其
X38n0695_p0764b06║忻善報，厭惡道苦，而為說也。今佛初會說法，若直
X38n0695_p0764b07║示之以極果，恐其心生疑惑，致有退失正戒大益。
X38n0695_p0764b08║或由此戒力，不墮惡道，常生有佛世界人天中，見
X38n0695_p0764b09║佛聞法，速階不退也。
X38n0695_p0764b10║我今在此樹下，略開七佛法戒，汝等大眾，當一心學
X38n0695_p0764b11║波羅提木叉，歡喜奉行。如無相天王品勸學中，一一
X38n0695_p0764b12║廣明。三千學士，時坐聽者，聞佛自誦，心心頂戴，歡喜
X38n0695_p0764b13║受持。
X38n0695_p0764b14║略開者，謂七佛法戒，非止五十八。今所說者，是略
X38n0695_p0764b15║示七佛法戒，如一毛頭許，俾就初機易學，則歡喜
X38n0695_p0764b16║奉行。如欲廣知戒中事理，當如大本無相天王品
X38n0695_p0764b17║中詳明也。三千學士者，未階妙覺，猶居學地，故名
X38n0695_p0764b18║學士。時如來勸百萬億大眾，當一心學。而在會三
X38n0695_p0764b19║千諸大菩薩，聞佛自誦，故尊重頂戴受持。此亦舉
X38n0695_p0764b20║先學以攝百萬億之初機也。
X38n0695_p0764b21║爾時，釋迦牟尼佛說上蓮華臺藏世界盧舍那佛所
X38n0695_p0764b22║說心地法門品中十無盡戒法品竟，千百億釋迦亦
X38n0695_p0764b23║如是說。
X38n0695_p0764b24║初明一日月世界一釋迦如來說舍那所說心地
X38n0695_p0764c01║十無盡戒法竟，後明千百億日月世界中千百億
X38n0695_p0764c02║釋迦如來悉同說舍那心地十無盡戒法，故云亦
X38n0695_p0764c03║如是也。今單舉十重，不言四十八者，以此十戒包
X38n0695_p0764c04║攝無量諸戒，況四十八，故云無盡戒法也。
X38n0695_p0764c05║從摩醯首羅天王宮至此道樹下十住處說法品，為
X38n0695_p0764c06║一切菩薩、不可說大眾受持、讀誦、解說其義，亦如是。
X38n0695_p0764c07║前明一佛說舍那所說心地十無盡戒，千百億佛
X38n0695_p0764c08║悉亦同說。今明於十住處說諸法門，下文總結千
X38n0695_p0764c09║百億釋迦及一切諸佛說諸法門亦如是也。
X38n0695_p0764c10║千百億世界蓮華藏、世界微塵世界，一切佛心藏、地
X38n0695_p0764c11║藏、戒藏、無量行願藏、因果佛性常住藏；如是一切佛
X38n0695_p0764c12║說無量一切法藏竟，千百億世界中一切眾生受持，
X38n0695_p0764c13║歡喜奉行。
X38n0695_p0764c14║世界之多，不可以數說，故舉微塵喻之。一塵喻一
X38n0695_p0764c15║世界，故云微塵世界也。蓮華藏世界，具足無量微
X38n0695_p0764c16║塵世界。如是千百億世界，微塵世界，總不出一蓮
X38n0695_p0764c17║華藏世界。如是世界中，一切諸佛，同具心等諸藏，
X38n0695_p0764c18║故同說諸藏。藏者，包含之義也。一心藏者，惟一真
X38n0695_p0764c19║如心體，圓包太虗，具足萬法無量妙用，故如藏也。
X38n0695_p0764c20║二地藏者，心體本無分別，平等如地，出生無盡諸
X38n0695_p0764c21║善功德，故如藏也。三戒藏者，心體本空，而具足無
X38n0695_p0764c22║盡戒法，容納無量福河，故云藏也。四行願藏者，心
X38n0695_p0764c23║行善事曰行，心所尅期曰願。行海無邊，願門無盡，
X38n0695_p0764c24║故云藏也。五因果佛性常住藏者，心之始修名因，
X38n0695_p0765a01║終之所證名果。然因該果海，果徹因源，因果互融，
X38n0695_p0765a02║而證法身，是名為佛。法身性本寂滅，湛然常住，而
X38n0695_p0765a03║不變不遷，圓包法界，量等虗空，故云藏也。心藏、地
X38n0695_p0765a04║藏、戒藏，正顯此非小乘波羅提木叉，乃菩薩本源
X38n0695_p0765a05║心地正法戒也。如是一切佛者，即上千百萬億蓮
X38n0695_p0765a06║華藏微塵世界諸佛也。如是無量諸佛，說無量一
X38n0695_p0765a07║切法藏。如此五藏，該盡無餘。而戒藏為五藏之樞
X38n0695_p0765a08║要，握樞要而萬行備，聖果圓。是故三世一切諸佛，
X38n0695_p0765a09║同說千百億世界一切眾生，各各尊敬受持，歡喜
X38n0695_p0765a10║奉行。
X38n0695_p0765a11║若廣開心地相相，如佛華光王七行品中說：
X38n0695_p0765a12║心地相相者，元心地無相，而戒有持犯，即心地之
X38n0695_p0765a13║相。相有總別，十重是總，四十八是別。總有無量，別
X38n0695_p0765a14║亦無窮，重重無盡，猶天帝網。如欲廣開發明心地
X38n0695_p0765a15║事理之相，當如大本七行品中說。然此品今此方
X38n0695_p0765a16║無也。
X38n0695_p0765a17║○二結頌迴向流通。
X38n0695_p0765a18║此頌雖非佛說，而文義備悉。或西土賢聖所置，或
X38n0695_p0765a19║此方哲人所安。乃讚歎持戒，勸學度生，發願迴向
X38n0695_p0765a20║之文。如比丘戒本，初述讚頌，中列戒相，後結頌迴
X38n0695_p0765a21║向，方合三啟之義。今闕初讚頌，以今經非全本，品
X38n0695_p0765a22║兼上下故也。（誦戒式中，略具讚頌。）
X38n0695_p0765a23║明人忍慧強，能持如是法，未成佛道間，安獲五種利？
X38n0695_p0765a24║強，是勇銳堅固義。忍，即生法忍也。慧，是般若慧。由
X38n0695_p0765b01║生法忍而心不動，以般若慧而斷惑證真。是知此
X38n0695_p0765b02║心地大戒，故非愚小淺慧所可堪受，乃明達智者
X38n0695_p0765b03║方能持也。未成佛道間者，能堅持此戒法，汝定成
X38n0695_p0765b04║佛。今雖未成，而於其中間，世世先獲此五種福德
X38n0695_p0765b05║利益也。安獲者，由戒德力故，安然而然自得，非虗
X38n0695_p0765b06║望強求之也。下五種利，出地持經。
X38n0695_p0765b07║一者十方佛，愍念常守護；二者命終時，正見心歡喜；
X38n0695_p0765b08║三者生生處，為諸菩薩友；四者功德聚，戒度悉成就；
X38n0695_p0765b09║五者今後世，性戒福慧滿。此是諸佛子！
X38n0695_p0765b10║一、由保重堅持諸佛心地之戒，故得諸佛慈悲愍
X38n0695_p0765b11║念，常為守護，令其安修道業，成就自行，無致退失，
X38n0695_p0765b12║及魔所得便。故般若經云：如來善護念諸菩薩是
X38n0695_p0765b13║也。二、由自具正見，了知善惡因果無爽，毀戒即墮
X38n0695_p0765b14║惡道，故終時必心生怖畏，持戒則往生佛剎，故終
X38n0695_p0765b15║時心自生歡喜。比丘戒本云：如人自照鏡，好醜生
X38n0695_p0765b16║欣慼是也。三、謂此戒是三世菩薩敬重愛護，同學
X38n0695_p0765b17║同持，豈不生生世世，在在處處，常為三賢十聖諸
X38n0695_p0765b18║大菩薩提携，與之為友耶？四、謂六度萬行無量眾
X38n0695_p0765b19║善功德之聚，若能持戒品之一度，其餘諸度萬行
X38n0695_p0765b20║功德等，悉皆成就也。五、謂此戒是本源佛性之戒，
X38n0695_p0765b21║性自賢善，身口業淨，任運止惡，任運生善，止惡是
X38n0695_p0765b22║慧，生善是福，今生堅持，則晝夜福德智慧，任運增
X38n0695_p0765b23║長，後世二嚴圓滿，成佛極果，號曰兩足尊。一切佛
X38n0695_p0765b24║子，從戒而生，今能持戒，福慧漸滿，即是諸佛真子，
X38n0695_p0765c01║當來紹繼佛位也。
X38n0695_p0765c02║智者善思量。計我著相者，不能生是法，滅壽取證者，
X38n0695_p0765c03║亦非下種處。欲長菩提苗，光明照世間，應當靜觀察，
X38n0695_p0765c04║諸法真實相。不生亦不滅，不常復不斷，不一亦不異，
X38n0695_p0765c05║不來亦不去。如是一心中，方便勤莊嚴，菩薩所應作，
X38n0695_p0765c06║應當次第學。於學於無學，勿生分別想，是名第一道，
X38n0695_p0765c07║亦名摩訶衍。一切戲論惡，悉從是處滅，諸佛薩婆若，
X38n0695_p0765c08║悉由是處出。
X38n0695_p0765c09║決定了知，故名為智。即是以般若觀慧，審思籌量，
X38n0695_p0765c10║知外道凡夫，迷本真心，謬計神我，妄執四大為自
X38n0695_p0765c11║身相，六塵緣影為自心相，故不能發生，是心地戒
X38n0695_p0765c12║法也。滅壽取證者，二乘灰身，滅智取證，枯寂涅槃，
X38n0695_p0765c13║故非下菩提種子處也。如欲增長菩提道芽，當來
X38n0695_p0765c14║成等正覺，以智慧日，照曜世間，破諸眾生煩惱闇
X38n0695_p0765c15║宅，惟在今時，以般若觀慧，靜觀諸法真實相也。一
X38n0695_p0765c16║切諸法，皆從緣生，緣生無性，當體即空，空即真空，
X38n0695_p0765c17║真空無相，故云實相，即本源心體也。真空實相，不
X38n0695_p0765c18║屬有為身心，故非生滅，不墮二邊，故非斷常，不墮
X38n0695_p0765c19║數量，故非一異，本離動靜，故無來去，如是諸法，唯
X38n0695_p0765c20║是一心。菩薩欲得莊嚴本源心地，還從自心起用，
X38n0695_p0765c21║以方便智，照心境界，境界即是實相，故云靜。觀察
X38n0695_p0765c22║所應作者，謂大士應於戒定慧，次第習學，菩薩修
X38n0695_p0765c23║進六度萬行，無戒而不持，無善而不修，無生而不
X38n0695_p0765c24║度，所謂萬事門中，一法不捨，故云學。觀察一念不
X38n0695_p0766a01║生，前後際斷，萬法俱息，所謂金色門頭，一塵不立，
X38n0695_p0766a02║故云無學。若起念分別，即是有為心識，非般若智，
X38n0695_p0766a03║則不能趣人第一中道。摩訶衍，此云大乘，暫起分
X38n0695_p0766a04║別，即凡夫有無，二乘偏見，非大乘中道，若趣入大
X38n0695_p0766a05║乘中道，則若有若無，亦有亦無，非有非無之戲論
X38n0695_p0766a06║惡見，從是而滅矣。薩婆若，此云一切智相，在因名
X38n0695_p0766a07║般若，在果名薩婆若，即是諸佛一切種智，諸佛種
X38n0695_p0766a08║智，皆由不起分別，滅諸戲論，直入中道而出生也。
X38n0695_p0766a09║是故諸佛子，宜發大勇猛，於諸佛淨戒，護持如明珠。
X38n0695_p0766a10║過去諸菩薩，已於是中學，未來者當學，現在者今學。
X38n0695_p0766a11║此是佛行處，聖主所稱歎，
X38n0695_p0766a12║是故者，承上起下之詞。欲得諸佛薩婆若，宜應發
X38n0695_p0766a13║起精進勇猛，堅持諸佛心地淨戒，如護明珠也。然
X38n0695_p0766a14║珠體本自潔淨圓明，大士持戒，不染故淨，無虧故
X38n0695_p0766a15║圓，癡暗破故明，是為善護持也。此戒是三世菩薩
X38n0695_p0766a16║所同習學而證菩提，十方諸佛所共行履而趣涅
X38n0695_p0766a17║槃也。佛是聖中之聖，故稱聖主。佛子！如是勇猛護
X38n0695_p0766a18║持淨戒，故為諸佛之所共讚歎也。
X38n0695_p0766a19║我已隨順說，福德無量聚，迴以施眾生，共向一切智，
X38n0695_p0766a20║願聞是法者，悉得成佛道。
X38n0695_p0766a21║我者，作頌人自稱，今亦可以為誦戒者稱也。隨者，
X38n0695_p0766a22║不乖經文。順者，不違戒旨。謂我今說此心地大戒，
X38n0695_p0766a23║即有無量福德積聚，心無悋惜，盡以迴施一切眾
X38n0695_p0766a24║生，悉同趣向如來一切智智，不向人天二乘小果。
X38n0695_p0766b01║復願有聞如是戒法者，盡成無上佛道。葢由此戒，
X38n0695_p0766b02║一言一字，皆從舍那心地流出，是諸佛之本源，菩
X38n0695_p0766b03║提之根本。故一聞之，則永為佛種，豈不成等正覺。
X38n0695_p0766b04║但由根有利鈍，修分勤墮，故成有遲速。若得一念
X38n0695_p0766b05║相應，前後際斷，生佛無二，古今冥一，又何遲速之
X38n0695_p0766b06║有哉。
X38n0695_p0766b07║
X38n0695_p0766b08║佛說梵網經菩薩心地品下略疏卷八（終）
X38n0695_p0766b09║
X38n0695_p0766b10║音義
X38n0695_p0766b11║五濁一、眾生濁，謂此末世眾生，不孝敬父母師
X38n0695_p0766b12║長，不畏惡業果報，不修善法也。二、見濁，謂眾生邪
X38n0695_p0766b13║見熾盛，不修正道也。三、煩惱濁，謂眾生愛欲、慳貪、
X38n0695_p0766b14║瞋諍、誑惑，惱亂心神也。四、命濁，謂眾生惡業日增，
X38n0695_p0766b15║壽命短促也。五、劫濁，謂饑饉、疾疫、刀兵三災起時，
X38n0695_p0766b16║眾生無不被害也。
X38n0695_p0766b17║二嚴福慧圓滿莊嚴，盧舍那身也。
X38n0695_p0766b18║六塵謂色、聲、香、味、觸、法之六塵，能染污眼、耳、鼻、
X38n0695_p0766b19║舌、身、意之六根，故名為塵。
X38n0695_p0766b20║福田僧謂有人供養此僧，得無量福，世世不受
X38n0695_p0766b21║貧窮，得大富樂，如沃壤田，多獲成實。今俗訛稱不
X38n0695_p0766b22║勤齋戒，坐食田地者，為福田僧，大違經旨。
X38n0695_p0766b23║師子梵語㕽多，此云師子。方頰大骨，身肉肥滿，
X38n0695_p0766b24║頭大眼長，光澤明淨，眉高而廣，牙利白淨，口鼻方
X38n0695_p0766c01║大，齒密齊利，舌赤白色，雙耳高上，髦髮光潤，上身
X38n0695_p0766c02║廣大，膚肉堅著，修脊細腰，其腹不現，長尾利爪，其
X38n0695_p0766c03║足安立，身有大力，食不過時。
X38n0695_p0766c04║皇臣護法
X38n0695_p0766c05║元魏宣武帝景明二年，詔僧有犯，悉付昭玄都統
X38n0695_p0766c06║法師，以內律僧制判之。
X38n0695_p0766c07║梁武帝制：僧尼犯過，依佛律行罰。
X38n0695_p0766c08║唐代宗永泰元年，詔出家沙門尊居三寶，其令天
X38n0695_p0766c09║下官司毋得捶辱僧尼。
X38n0695_p0766c10║徽宗宣和敕：吳國公主敬重空門，品官庶民有毀
X38n0695_p0766c11║辱僧尼者，照祥符三年指揮。
X38n0695_p0766c12║宋景德三年，敕品官無故毀辱僧尼，口稱禿字者，
X38n0695_p0766c13║勒停見任，庶民流千里。
X38n0695_p0766c14║元世祖見僧有過，不加王法，止令閱教懺悔。
X38n0695_p0766c15║生法忍生忍有二：一、謂於恭敬供養順境中能
X38n0695_p0766c16║忍不著，則不生憍逸；二、謂於瞋罵打害逆境中能
X38n0695_p0766c17║忍，則不生忿恨怨惱，是為生忍也。法忍亦有二：一
X38n0695_p0766c18║者、非心法，謂寒熱、風雨、饑渴、老病死等；二者、心法，
X38n0695_p0766c19║謂瞋恚、憂愁、疑、婬欲、憍慢、諸邪見等。若於此二法
X38n0695_p0766c20║能忍不動，是名法忍。