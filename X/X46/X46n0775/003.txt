X46n0775_p0138a15║
X46n0775_p0138a16║
X46n0775_p0138a17║釋摩訶衍論通玄鈔卷第三
X46n0775_p0138a18║
X46n0775_p0138a19║大遼醫巫閭山崇祿大夫守司徒通
X46n0775_p0138a20║圓慈行大師賜紫沙門　志福　撰
X46n0775_p0138a21║（論卷第四）。剋體無差別者，謂唯一種根本無明，約義差別
X46n0775_p0138a22║假說為六，故下文云：如是六種根本無明，故云尅體
X46n0775_p0138a23║無差別。而前四種即是四句：第一單明，唯約佛見故；
X46n0775_p0138a24║第二單闇，唯約生見故；第三亦明亦闇，佛生同見故；
X46n0775_p0138b01║第四非明非闇，謂互奪雙亡、二義齊融，故說名言道
X46n0775_p0138b02║斷、尋思路絕，離四句、絕百非故。後二易知。
X46n0775_p0138b03║所謂圓滿般若等者，唯此圓滿及無所不明，唯局果
X46n0775_p0138b04║位。例下究竟等五義亦爾，唯同赤眼所見明故。若爾，
X46n0775_p0138b05║云何經言盡攝一切般若智明？既言一切，亦通因也。
X46n0775_p0138b06║答曰：因是無明黑闇之法，道理極成，身子不疑。如上
X46n0775_p0138b07║論云：雖復名覺，即是不覺，遠流應至十地。又云：是故
X46n0775_p0138b08║一切眾生不名為覺等。故知但疑果位清淨之智，不
X46n0775_p0138b09║問因也。若爾，云何論說五十一位始覺智哉？答曰：約
X46n0775_p0138b10║分說故，約前位故，今疑一向出離無明清淨智故。
X46n0775_p0138b11║實知契經者，前百本中八十七光明實智經，諸書本
X46n0775_p0138b12║中亦並智字，今勘寫誤。
X46n0775_p0138b13║迦羅鳩奢那者，翻云利鳥，又火鳥，又眼赤鳥也。
X46n0775_p0138b14║答曰：非。非也者，釋頌末句遠離遠離故。
X46n0775_p0138b15║徧計所執者，如清凉判性相兩宗十重異云：三性空
X46n0775_p0138b16║有即離別。此一餘五依計相即，故說體一。非如彼宗
X46n0775_p0138b17║依他唯有，徧計唯空，空有離耳。
X46n0775_p0138b18║出覺知樹等者，如上論云依不覺故，而有始覺是也。
X46n0775_p0138b19║於論文中明了說等者，今具引論，屬配六種。且第一、
X46n0775_p0138b20║明者，論云頓斷無明，成一切種智是也。第二、闇者，論
X46n0775_p0138b21║云以不達一法界故，心不相應，忽然念起，名為無明，
X46n0775_p0138b22║更兼此唱是也。第三、俱者，論云覺心初起，心無初相，
X46n0775_p0138b23║乃至（即是淨也）是故一切眾生不名為覺，乃至故說無始
X46n0775_p0138b24║無明（即是染也）是也。第四、非者，論云心（義合始覺）與無明俱無
X46n0775_p0138c01║形相（由互奪兩亡，真妄交徹故也）是也。第五、空者，論云三界虗偽，
X46n0775_p0138c02║唯心所作是也。第六、具者，論云無明薰真如，成諸染
X46n0775_p0138c03║相（出染）；真如薰無明，成諸淨用（出淨）是也。釋曰：上所屬文，
X46n0775_p0138c04║有通本末。今但取本，不取末耳。
X46n0775_p0138c05║總有十種名等者，前二句答後問，下十句答前問。
X46n0775_p0138c06║我由無明以之為質等者，即上為德質也。問：無明在
X46n0775_p0138c07║時未有能報之佛，若成佛時又無所報之惑，其義云
X46n0775_p0138c08║何？答：唯據無明在時說故，從當得名如華菓樹，同上
X46n0775_p0138c09║見一處住地故，謂此正說闇無明故，非是據彼已斷
X46n0775_p0138c10║說也。若爾，前難善遣、後難猶存。答曰：故佛但云我有
X46n0775_p0138c11║多恩，盡未來際不能盡報，不言以何報何恩也。此但
X46n0775_p0138c12║談說，非是實有能所報故。如上文云而言知初相者，
X46n0775_p0138c13║即謂無念但是假說故，亦可無明已變為德不須他
X46n0775_p0138c14║報，據佛自行仍反報也。此唯自行實為能報，非有無
X46n0775_p0138c15║明為所報故，或可報於己轉成德。而言闇者，從因假
X46n0775_p0138c16║呼如草糠火，故上文云六唯根本，此則實有能所報
X46n0775_p0138c17║故。上三義中，後二意以稱名讚德為報恩也。
X46n0775_p0138c18║無等等生者，此二等字俱訓齊也。謂此無明功力殊
X46n0775_p0138c19║勝，餘無與等，故云無等。又能齊時而生四相，故云等
X46n0775_p0138c20║生。今所引經俱之一言，勝鬘經中則是具字。具謂資
X46n0775_p0138c21║具，即并上五共有六事，勝於他化自在天眾，而根本
X46n0775_p0138c22║六義勝餘枝末，一一配合，如演奧鈔。
X46n0775_p0138c23║一、建立義等者，故俱舍云：得謂獲成就。彼論釋云：初
X46n0775_p0138c24║獲後成。今此二義同彼釋之，生唯局所、得通能所。若
X46n0775_p0139a01║所望所即是持業，若能望所便成依主，而所引經似
X46n0775_p0139a02║唯持業。
X46n0775_p0139a03║不能覺不覺者，此頌應云：以不能覺了故名為不覺，
X46n0775_p0139a04║以唯一頌文窄故爾。
X46n0775_p0139a05║般若等者，此中三法，初一是德，後二即惑。初一全同
X46n0775_p0139a06║肇師般若無知論題，以無慮知分別識故，猶如明鏡，
X46n0775_p0139a07║無心現像。故經云：聖智無知，而無所不知。次一即是
X46n0775_p0139a08║九相枝末，虗妄了知，自是無故。故云：諸戲論識，即是
X46n0775_p0139a09║知無。肇論難曰：聖智之無，惑智之無，俱無生滅，何以
X46n0775_p0139a10║異耶？（第八，無知知無難也。意云：聖智言是無也，惑智亦是無也。又俱無生滅，有何異耶？）答曰：
X46n0775_p0139a11║聖智之無者無知，惑智之無者知無。其無雖同，所以
X46n0775_p0139a12║無者異也。（雙標二智之無也。般若無知，即真智之無也。惑智有知，即真諦之無也。無即雖同，無
X46n0775_p0139a13║知知無異也。）何者？（問異無所以也。）夫聖心虛靜，無知可無，可曰無
X46n0775_p0139a14║知，非謂知無。（聖心虗靜，無相可知，故無知可無，是謂般若無知，非是真諦無知。）惑智
X46n0775_p0139a15║有知，故有知可無，可謂知無，非曰無知也。（惑智有知，知物性空，
X46n0775_p0139a16║故有知可無，是謂真諦知無，非是般若無知。）無知即般若之無也，（無知即般若體
X46n0775_p0139a17║空智。）知無即真諦之無也。（知無即真諦法空智。）是以般若之之與
X46n0775_p0139a18║真諦，言用則同而異，言寂則異而同。同故無心於彼
X46n0775_p0139a19║此，異故不失於照功等。註云：體者，達也。
X46n0775_p0139a20║譬如諸種等者，種能生子故名種子，芽在種位名為
X46n0775_p0139a21║隱子，若出生時謂之顯子，法準思之。
X46n0775_p0139a22║譬如天網者，謂網攝持諸物類故，無明攝持諸煩惱
X46n0775_p0139a23║故，以無不攝故持言天。故老氏云：天網恢恢，疎而不
X46n0775_p0139a24║漏。
X46n0775_p0139b01║有愛數等者，謂有愛言具通別名。且別名者，故勝鬘
X46n0775_p0139b02║云：四住地者，謂見一處住地、欲愛住地、色愛住地、有
X46n0775_p0139b03║愛住地。初一三界分別煩惱，見道位中一處斷故；後
X46n0775_p0139b04║三三界俱生煩惱，如次欲色無色之惑，愛力偏勝故
X46n0775_p0139b05║從得名。斯則有愛唯局無色，故云別也。言通名者，有
X46n0775_p0139b06║通三有、愛通一切，分別俱生皆名愛故，愛力偏勝總
X46n0775_p0139b07║立愛名。今云有愛是通非別，故大寶積經勝鬘會云：
X46n0775_p0139b08║世尊！無明住地於有愛住地其力最大，譬如魔王等。
X46n0775_p0139b09║大同上引自體經說，更有多節並無數字。今論有者，
X46n0775_p0139b10║同別行經，謂四住惑皆在有愛法數中耳。故次文云：
X46n0775_p0139b11║世尊！如是有愛住地數四住地，不與無明業同等。
X46n0775_p0139b12║力無力門者，能成能顯即是有力，所成所顯即是無
X46n0775_p0139b13║力，而歸攀言並訓依也。今此二門真妄相形，真本有
X46n0775_p0139b14║體但依他顯，妄元無性故依他成，依他成故本覺隨
X46n0775_p0139b15║緣。若爾，所隨之緣更何者是？答曰：謂即不如。不如是
X46n0775_p0139b16║何是無明用？謂本覺性隨能迷用成，彼不覺體性得
X46n0775_p0139b17║起故。復禮問云：真法性本淨，妄念何由起故清凉？答
X46n0775_p0139b18║曰：迷真妄念生（迷真即用，妄生即體），而全同此。迷真是用，得起
X46n0775_p0139b19║是體。問：體用俱時，因果何分？答：以義假說用因體果。
X46n0775_p0139b20║如境因識果，雖一俱時亦須義說，境用為能起之因，
X46n0775_p0139b21║識體是所起之果。又如第八現行種子，亦是體用因
X46n0775_p0139b22║果之法。此二相望決定同時，為能所持？為能所起？今
X46n0775_p0139b23║此亦爾，細詳易見。問：今論明說無明有因，謂彼不如
X46n0775_p0139b24║餘教所說，無明無因橫從空起，有無相違，云何會同？
X46n0775_p0139c01║答：餘處但說無別因起，故圭峯云：不同餘法展轉相
X46n0775_p0139c02║因。彼云：餘法者，即是報、業、煩惱三障展轉為因而生，
X46n0775_p0139c03║非遮無明自因而起，故無相違。
X46n0775_p0139c04║一切無明等者，前言而有其念，念字是末；今云念無
X46n0775_p0139c05║自相，念通本末，故云一切無明。其二念言有此通局，
X46n0775_p0139c06║自下本末不覺，望於本覺二互相依顯也。
X46n0775_p0139c07║法身般若等者。法身明本，般若即智，並依法身德義
X46n0775_p0139c08║說故。如上論云：依此法身，說名本覺。
X46n0775_p0139c09║能知名義者，即本覺名義也。
X46n0775_p0139c10║雖斷麤相等者。意言三中，麤者先斷，細者仍存。如現
X46n0775_p0139c11║相麤，八地雖盡，而餘二相細故猶在，無明與彼相依
X46n0775_p0139c12║得住。後二準知。不同果位，生相全盡，無所依故，無明
X46n0775_p0139c13║亦滅。如三子亡，父亦隨喪。其難善遣，何分兩重？況上
X46n0775_p0139c14║下論無文說故。又準論云：不知轉識現等，及以依轉
X46n0775_p0139c15║識說為境界等。似八已上有細三相，詳之。
X46n0775_p0139c16║所以者何者，此有二義：一、通徵業相，依彼無明起之
X46n0775_p0139c17║因由；二、別徵次上動則有苦。由何所以？意云：以何因
X46n0775_p0139c18║由，纔動即苦。答云：不覺為因，故是苦患。故遠公云一
X46n0775_p0139c19║毫涉動境，成此隤山勢是也。
X46n0775_p0139c20║依此動作彼轉者，應云轉作彼，即是廻文不盡故也。
X46n0775_p0139c21║故上文云轉作能緣。
X46n0775_p0139c22║能起諸念者。問：準此問詞，本文應云忽然起念，即無
X46n0775_p0139c23║違矣，何言念起耶？答：文雖在下，義應在上，故無所違。
X46n0775_p0139c24║此上皆問意，言前說能動能起，皆是獨力之業相，非
X46n0775_p0140a01║關無明之自體，故今再問無明之體。
X46n0775_p0140a02║此處等者，自下方答，體唯佛了餘莫能斷，顯業用因
X46n0775_p0140a03║亦分了，以漸斷故，故用可說體不可論。
X46n0775_p0140a04║不可分柝等者，直釋名分柝，揀異名隔別，即是分疎
X46n0775_p0140a05║辨柝離隔別異，亦可同上王所心境說也。精細起動
X46n0775_p0140a06║微隱流注。
X46n0775_p0140a07║言鍵摩者，此翻為識，於前業識阿梨耶中已對辨訖。
X46n0775_p0140a08║已上皆是本性智經，餘義如彼亦已釋竟。
X46n0775_p0140a09║本一者智相等者，此下六相各具三節：一標名，二舉
X46n0775_p0140a10║因，三顯相。
X46n0775_p0140a11║依此經文等者。問：既釋支流亦說第七，本論六麤應
X46n0775_p0140a12║具七識，何憑大本唯意識耶？答：謂彼支流兼就微細
X46n0775_p0140a13║劣弱義邊亦說第七，然其本部但據增強顯勝義邊，
X46n0775_p0140a14║故唯意識。今此本論全同二經，若依具本唯明意識，
X46n0775_p0140a15║若依支流亦兼第七。然約非異通在六麤，非同海東
X46n0775_p0140a16║別屬智相。
X46n0775_p0140a17║興盛六種麤重相者，準千山本，於相字下有一故。言
X46n0775_p0140a18║木羅石蜜等者，開泰本云：木羅石蜜甘淡等味，隨其
X46n0775_p0140a19║所應，出種種味，能起舌識；諸大觸著，和合種種善美
X46n0775_p0140a20║樂具，能起身識。此即案頌六塵次第起彼六識，頌文
X46n0775_p0140a21║眾字屬於觸塵。
X46n0775_p0140a22║無別體耳者，意以六七二識體同，但言其一，已具二
X46n0775_p0140a23║矣。
X46n0775_p0140a24║心俱和合生者，而有二意：一、準今偈和合之言、不離
X46n0775_p0140b01║之義，第八心體如日月水，而前七識如光明波，波與
X46n0775_p0140b02║水俱不相捨離而波得起，故非一異。今此亦爾。二、準
X46n0775_p0140b03║上文俱合動相，曲有二義：一云：第八心水與境風俱
X46n0775_p0140b04║和合起七，故不一異。一云：上二字標，下三字釋。由風
X46n0775_p0140b05║與水和合起波，故波水俱不一不異。法準思之。
X46n0775_p0140b06║不從內來等者，謂前七識先來無體，在彼第八內外
X46n0775_p0140b07║兩間，故無從來。不同於人先已有身，或在彼房內外
X46n0775_p0140b08║中來，餘教例知。
X46n0775_p0140b09║謂彼等者，今此一頌而有二義：前之二句於一藏識
X46n0775_p0140b10║而分七故，此如上云藏識海常住等頌也；後之二句
X46n0775_p0140b11║於一意識而分七故，此如下云一意識中分七種故。
X46n0775_p0140b12║而如等者，上釋初句，八識皆有不可破壞常住之相，
X46n0775_p0140b13║故云不壞相。有八下，釋後句，相字已上釋無相，言皆
X46n0775_p0140b14║字已下釋亦無相。亦可其不壞相而無有二，故云無
X46n0775_p0140b15║有二相，是故頌曰無相。恐執無二即定為一，故云亦
X46n0775_p0140b16║是無相，是故頌曰亦無相，則是無二亦無一也。若依
X46n0775_p0140b17║此解，其皆以下即是總結。
X46n0775_p0140b18║末那陀識者，即是第七末那之名，應是梵語有廣略
X46n0775_p0140b19║耳。次言三細則是通名，下業識等則是別號。今此亦
X46n0775_p0140b20║爾，上標意識但是通名，下言末那陀即是別號。
X46n0775_p0140b21║同說末那等者，依前二中率上達下備數門也。應此
X46n0775_p0140b22║中經亦同初本，上節說云轉識、業識、智相識，前二名
X46n0775_p0140b23║同故更不會，後一名異故別會釋。
X46n0775_p0140b24║此二、壞不壞相者，壞即非異，不壞非一。亦可壞謂滅
X46n0775_p0140c01║也，即無常義；不壞理也，即常住義。如上偈云：不壞相
X46n0775_p0140c02║有八。
X46n0775_p0140c03║以此義故等者，文具兩節：初躡前經義直明緣外，後
X46n0775_p0140c04║徵釋經意緣外因由。意言：有何所以須要外緣？是故
X46n0775_p0140c05║徵云：何以故而答？意云：如風激水波須依起，境現梨
X46n0775_p0140c06║耶七識須生，蓋不自由故須緣外。斯之總意，因上後
X46n0775_p0140c07║本但說七識不說八種之所，以云末那意說總為一
X46n0775_p0140c08║故。故今言七緣外塵起，正是與六同體同種，故得緣
X46n0775_p0140c09║外。兼次所引伽陀所說，即前釋云意識微細分位無
X46n0775_p0140c10║別體耳。謂從會後本乃至此文，血脉相承都一意耳。
X46n0775_p0140c11║若約異種同護法義，不緣外矣。今此論主同異雙存，
X46n0775_p0140c12║護法論師唯據異義，良以教有權實、理有淺深故爾。
X46n0775_p0140c13║現鏡識體者，體則性也，同楞伽云：藏識海常住。又體
X46n0775_p0140c14║謂事體，偈云：日月與光明等。
X46n0775_p0140c15║若爾，現識等者，即前敘破異師之義，謂上但以散言
X46n0775_p0140c16║直立，故前論文散言直非，故今再立此量。成云：現識
X46n0775_p0140c17║前陳，應即末那後說，為彼意識親所依故。因猶如意
X46n0775_p0140c18║根喻。
X46n0775_p0140c19║即有二意等者，且宗有二邊，同種相符，別種違教。
X46n0775_p0140c20║應審思惟者，今審思云：後五復次，分之為二：前四約
X46n0775_p0140c21║事，則有麤細；後一即理，則無麤細。於前四中，曲分成
X46n0775_p0140c22║三：初一唯就人、法分之；次二唯約相待分之。謂初一
X46n0775_p0140c23║唯細，後一唯麤，中間四相亦麤亦細，望前則麤，對後
X46n0775_p0140c24║則細，後之一次望他三細，故六唯麤。
X46n0775_p0141a01║本無漏者，始本二覺也。無明者，本末二不覺也。此二
X46n0775_p0141a02║皆有業用顯現，而非實有，故名業幻。
X46n0775_p0141a03║言非可修相者，望彼涅槃非是了因修顯故。
X46n0775_p0141a04║言非可作相者，望彼菩提非是生因所作故。
X46n0775_p0141a05║畢竟無得者，此之二果即性淨本有，故無得也。自下
X46n0775_p0141a06║釋伏疑。疑云：若眾生已入涅槃更無新滅，即已同諸
X46n0775_p0141a07║佛，何故不能現報化等色身耶？釋云：法性自體本無
X46n0775_p0141a08║色相可見，如何使現色等耶？故云亦無色相可見。又
X46n0775_p0141a09║疑云：若法性非是色相可見法故不現色者，諸佛何
X46n0775_p0141a10║故現報化等種種色耶？釋云：彼見諸佛種種色等者，
X46n0775_p0141a11║並是隨眾生染幻心中變異顯現，屬後異相門，非此
X46n0775_p0141a12║同相門中本覺智內有此色等不空之性。又亦可本
X46n0775_p0141a13║覺不空恒沙德中亦無此色相（前義色即不空性，後義智即不空性之言
X46n0775_p0141a14║語助，勿為隔法），故云而見色相乃至不空之性也。何以得知
X46n0775_p0141a15║彼法體中無色相者？釋云：以本覺智相非是可見法
X46n0775_p0141a16║故也。
X46n0775_p0141a17║隨染幻差別等者，起信別記說有二門：一約喻、二就
X46n0775_p0141a18║法。喻者，且如幻兔，依巾有二門：一兔、二巾。兔亦二義：
X46n0775_p0141a19║一相差別義、二體空義。巾亦二義：一住自位義、二體
X46n0775_p0141a20║成兔義。此中巾與兔非一非異。且非異有四句：一以
X46n0775_p0141a21║巾上成兔義及兔上相差別義，合為一際故不異，此
X46n0775_p0141a22║是以本隨末明不異。二巾上住自位義及兔上體空
X46n0775_p0141a23║義，合為一際故為不異，此是以末歸本就本明不異。
X46n0775_p0141a24║三以攝末所歸之本與攝本所從之末，此二雙融無
X46n0775_p0141b01║礙俱存故為不異，此是本末雙存無礙明不異。四以
X46n0775_p0141b02║所攝歸本之末亦與所攝隨末之本，此二俱泯故為
X46n0775_p0141b03║不異，此是本末雙泯平等明不異。第二非一義者，亦
X46n0775_p0141b04║有四句：一以巾上住自位義與兔上相差別義，此二
X46n0775_p0141b05║相背故為非一，此是相背非一。二巾上成兔義、兔上
X46n0775_p0141b06║體空義，此二相害故為非一。三以彼相背與相害，此
X46n0775_p0141b07║二位異，故為非一。謂背則各相背捨，相去懸遠；相害
X46n0775_p0141b08║則相與敵對，親相食害。是故近遠非一也。四、以極相
X46n0775_p0141b09║害，泯而不泯（非害）；由極相遙，存而不存（非背）。此不泯不存，
X46n0775_p0141b10║義為非一。此是成壞非一。又四非一，與上四非異，而
X46n0775_p0141b11║亦非一，義不雜故。又上四不異，與此四不一，而亦不
X46n0775_p0141b12║異，理徧通故。是故若以不異門，取諸門極相和合；若
X46n0775_p0141b13║非一門，取諸義極相違諍。極違而極和者，是無障礙
X46n0775_p0141b14║法也。第二、就法說者，巾喻真如如來藏（即是隨染幻差別也），兔
X46n0775_p0141b15║喻眾生生死等（即是性染幻差別也）。非一非異，亦有十門，準喻
X46n0775_p0141b16║可知。又兔即生即死而無礙，巾即隱即顯而無礙。此
X46n0775_p0141b17║生死隱顯，逆順交絡，諸門鎔融，並準於前，思之可解
X46n0775_p0141b18║（以論前後，多說幻喻，故引兔章，欲令頓曉。深思有昧，勿咎文繁）。
X46n0775_p0141b19║能覺一相者，歎前百重會異歸同也。良有滯異，故須
X46n0775_p0141b20║遣之，即真如門。遠離三相，圓滿三德，即是一心，故名
X46n0775_p0141b21║真如是也。
X46n0775_p0141b22║能覺一相即無相法者，歎後一重拂迹入玄也。恐滯
X46n0775_p0141b23║於同，故再遣之。真如門云：言真如者，亦無有相是也。
X46n0775_p0141b24║尋義之述等者。謂前同相全案經文，故云依此經文
X46n0775_p0141c01║立同相門。今異相門但取經意不依其文，故云尋義
X46n0775_p0141c02║之述立異相門。
X46n0775_p0141c03║直釋因緣者，此有二義：若望前文，更不釋彼是心生
X46n0775_p0141c04║滅；若對後段，未釋因緣殊勝不可思議，故云直釋前
X46n0775_p0141c05║正後兼。
X46n0775_p0141c06║論曰：即此文中自有二門者，上釋生滅初唱，論曰此
X46n0775_p0141c07║中有二門。問：兩處此言皆目近之詞，云何彼科唯局
X46n0775_p0141c08║當唱，今於此科亦通後文？答：亦與前同，非該後文。何
X46n0775_p0141c09║者？謂釋此唱竟而便結云已說隨文散說決疑門，故
X46n0775_p0141c10║知非也。又問：論云次廣說門，此中二品等分明該後，
X46n0775_p0141c11║云何上文不同此耶？答：彼是大科已同此訖，此是子
X46n0775_p0141c12║段不可轉例，況次廣說門其文散漫不言此中，故通
X46n0775_p0141c13║後文。上此中言其文定屬唯局當段不通後也，故前
X46n0775_p0141c14║後異不可一準，況彼一唱並無關涉後段之文，何得
X46n0775_p0141c15║歘爾預先科耶？今此一唱總標雙徵而關後段，因此
X46n0775_p0141c16║須指道理應爾，二文既異何得例同？
X46n0775_p0141c17║一者、攝義顯宗等者，謂收攝諸多因緣之義，顯示此
X46n0775_p0141c18║論因緣之宗，或通諸教之所宗也。故古人云：儒宗五
X46n0775_p0141c19║常，道宗自然，釋宗因緣。斯之謂也。良以此章正辨因
X46n0775_p0141c20║緣故。
X46n0775_p0141c21║現識體中又有緣義者，體具二義：一理、二事。若據理
X46n0775_p0141c22║體，前望彼識故是因義，神了順故；今望彼相可有緣
X46n0775_p0141c23║義，神背異故。若據事體，前識望識故是因義，解了同
X46n0775_p0141c24║故；今識望相可有緣義，了背異故。以識例相亦具因
X46n0775_p0142a01║緣，謂以現相且屬能緣。若望彼相則是因義，背本同
X46n0775_p0142a02║故；若望彼識則是緣義，背了異故。若屬所緣但作疎
X46n0775_p0142a03║緣，以非精法闕彼心識了背故義。故論不指更具因
X46n0775_p0142a04║義，或文影略。若望六相亦具因義，非情亦是不覺氣
X46n0775_p0142a05║故。
X46n0775_p0142a06║望於六塵相者，[千-┬+下]山本云六麤，今誤。
X46n0775_p0142a07║果報為始等者。問：果報云何與業為因耶？答：由若報
X46n0775_p0142a08║上復造其業同餘教故，次由業重故起惑也。故上文
X46n0775_p0142a09║說滅相通用，於自望上皆與力故，亦可但約對果方
X46n0775_p0142a10║得名業等，此則自宗相待俱成，互相對待互為因果。
X46n0775_p0142a11║又此即是緣起之法，從無始來十法同時非有前後，
X46n0775_p0142a12║故上論說俱有四相，如起一舍，若闕一事舍不得成，
X46n0775_p0142a13║故互相籍舍方得立；成一眾生，若闕一法生不得立，
X46n0775_p0142a14║由十互賴生方得成，故十更互為緣而起。今據義次
X46n0775_p0142a15║且說上下下上因緣，又如子養父故。
X46n0775_p0142a16║復次一切有為等者，有三復次：初無常門遣，次無我
X46n0775_p0142a17║門遣，後相待門遣。斯據中論多立此門，上來隨相遣
X46n0775_p0142a18║彼空執斷見假觀也，辨相遣彼有執常見空觀也，雙
X46n0775_p0142a19║則中道齊離二邊中觀也。一心三觀同時思之。
X46n0775_p0142a20║何以故等者，謂何以眾生有心識故。此釋徵也。初重
X46n0775_p0142a21║問答，由有心識故有佛性；此重徵釋，由有佛性故有
X46n0775_p0142a22║心識。良以性識二相成爾。復次為欲至亦寂滅者，大
X46n0775_p0142a23║分為二：初破權局名，後以無下立實通號。於中分三，
X46n0775_p0142a24║即是三諦：初至皆是幻化則是俗諦，次之二句則是
X46n0775_p0142b01║真諦，後之四句即第一義諦。上言寂滅即非有義，下
X46n0775_p0142b02║云亦寂滅即非空義，由如空空故屬真體。此同中論
X46n0775_p0142b03║云：因緣所生法，我說即是空（真諦），亦為是假名（俗諦），亦是
X46n0775_p0142b04║中道義（第一義諦）。此論釋前生滅因緣，故得同彼因緣所
X46n0775_p0142b05║生等也。若就境論，法法三諦融即無拘。若在心說，念
X46n0775_p0142b06║念三觀亦無障礙。若漸熟習更帶三止，空觀即帶體
X46n0775_p0142b07║真止，假觀即帶方便隨緣止，中觀即帶離二邊分別
X46n0775_p0142b08║止。此三止觀，一心頓具法性爾。故天台智者云：破一
X46n0775_p0142b09║切惑莫盛乎空，建一切法莫盛乎假，究竟一切性莫
X46n0775_p0142b10║大乎中。故一中一切中，無假無空而不中，空假亦爾。
X46n0775_p0142b11║即圓教之行相，如摩醘首羅天之三目，非縱橫並別
X46n0775_p0142b12║故。（達磨大師以心傳心，不帶名數，直為上上根智，俾忘筌忘意，故與此教同而不同。智者禪師窮理盡
X46n0775_p0142b13║性，備足之門，故與禪宗異而非異也。）三觀圓成，法身不索，即免同貧子
X46n0775_p0142b14║也。上俗諦云皆藏識者，九相皆具能攝義故，而由作
X46n0775_p0142b15║因能持果故。皆是末那者，皆具能生依止義故。皆是
X46n0775_p0142b16║意識者，皆具依意所起義故。亦復皆非者，上據非異，
X46n0775_p0142b17║此據非一，是故九相各有別名，非皆通名梨耶等故。
X46n0775_p0142b18║問：寧知非是就性空說？答：以此俗中未說性空，次於
X46n0775_p0142b19║真諦方始說之。
X46n0775_p0142b20║不可思議等者，謂即一而三相不同，不可作一思議；
X46n0775_p0142b21║又即三而一體無別，不可作三思議；又能三能一，非
X46n0775_p0142b22║三非一。又不可作定空、假、中三法思議，謂理圓言偏，
X46n0775_p0142b23║言生理喪，故不可議；法無相想，思則乱生，故不可思。
X46n0775_p0142b24║又不可作定梨耶等言念說之，由假名故，三名亦得
X46n0775_p0142c01║無礙故也。斯則通證述理文中，名、諦各具無礙之義。
X46n0775_p0142c02║七、五不生等者，此五句中，前三真諦，後二中諦，第七、
X46n0775_p0142c03║前五、第八、第六，三細六麤，如是八識、九相皆空，斯則
X46n0775_p0142c04║真諦也。有空無有，即非有也；無空無有，即非空也，斯
X46n0775_p0142c05║則中諦也。
X46n0775_p0142c06║一切萬有等者，此下有三：初即名空，次一切下相空。
X46n0775_p0142c07║此中復二：初即法空，後一切眾生下即人空，後身尚
X46n0775_p0142c08║不有下即妄想空，斯則相名妄想如如。正智五中前
X46n0775_p0142c09║三則是不覺，今即前三不覺空也，此即真諦。
X46n0775_p0142c10║而能令作等者，賢首云：此則引生令熟，次則引熟令
X46n0775_p0142c11║得果故，二不同故。餘教云：發業一發，潤業數潤。今此
X46n0775_p0142c12║同爾。此相續識具二種義：一、自體得名相續即識，如
X46n0775_p0142c13║前唱論，識與法執相應不斷故；二、從他得名相續之
X46n0775_p0142c14║識，如此唱論，能令惑業苦不斷故。
X46n0775_p0142c15║唯心迴轉等者，龍論明本則具二意：一云若爾，已上
X46n0775_p0142c16║釋論，已下通妨。前中復二：初據論顯文唯遣諸法，以
X46n0775_p0142c17║上所說十一末那皆依本覺真心而起，故今顯言結
X46n0775_p0142c18║歸唯心。此中又二：初徵釋上節正明，後徵釋以心生
X46n0775_p0142c19║下所由。後諸法唯心下就論密意兼拂其心，謂妄法
X46n0775_p0142c20║既盡真心亡故。若爾心不見心，既是顯言何云密耶？
X46n0775_p0142c21║答曰：彼遣妄心，此拂真心，故不違理。二云上下，並釋
X46n0775_p0142c22║本論文義。初徵釋正明，謂是前一心隨無明動作十
X46n0775_p0142c23║一意故，故說三界唯心轉也。此心隨薰現似曰虛，隱
X46n0775_p0142c24║其虛體詐現實狀曰偽。虛偽之狀雖有種種，然窮其
X46n0775_p0143a01║因緣唯心所作，故本文曰是故三界虛偽等。次所以
X46n0775_p0143a02║下，釋此義下，初問意云：現有塵境，云何唯心？後答意
X46n0775_p0143a03║云：由人妄念分別而見，妄念即是分別義故，故云妄
X46n0775_p0143a04║念而生。又如夢中一切分別即分別自心，由是唯心
X46n0775_p0143a05║無外塵境。中邊論偈曰：由依唯識故，境無體義成。斯
X46n0775_p0143a06║則以心遣彼境也。次諸法唯心下，釋心不見心等。既
X46n0775_p0143a07║塵無有，識不自緣，是故無塵，識不生也。論偈下半曰：
X46n0775_p0143a08║以塵無有故，本識即不生。斯則以境遣彼心也。
X46n0775_p0143a09║無相可得者，或唯約心，或通心境，皆空無相也。
X46n0775_p0143a10║次若爾下，釋當知世間至種種法滅故。此中有四：一、
X46n0775_p0143a11║結相屬心。無明者，根本也。妄心者，業識也。以一切境
X46n0775_p0143a12║界由此而成，即現識等也。若無明未盡，已還此識住
X46n0775_p0143a13║持，境界不息。一、是故下，舉喻以說。是一切境依心住
X46n0775_p0143a14║故，離心無體，即心無體。猶如影像，離鏡之外無形，鏡
X46n0775_p0143a15║內復無其體。三、唯心虛妄，釋外伏疑。疑云：既其無體，
X46n0775_p0143a16║何以宛然顯現？故論釋云：唯心虗妄。此並真心之上
X46n0775_p0143a17║虗妄顯現，何處有體而可得耶？四、以心下，反驗唯心
X46n0775_p0143a18║顯境成妄。問：何以得知心上顯現？故論答曰：以心生
X46n0775_p0143a19║等。良以心生、法生等故知也。此意由前以無明力不
X46n0775_p0143a20║覺心動，乃至能現一切境等，故言心生、種種法生。斯
X46n0775_p0143a21║則心境薰動，故云生也。若無明滅，諸識皆滅，故言心
X46n0775_p0143a22║滅、種種法滅。斯則心源還淨，故云滅也。意云：既心隨
X46n0775_p0143a23║不覺，妄現諸境，即驗諸境唯心無體也。此唱總意。良
X46n0775_p0143a24║以因緣和合道理成，辨諸法無性義顯，不住義彰，故
X46n0775_p0143b01║結和合屬於心也。斯則賢首全同龍樹者，由諸教云：
X46n0775_p0143b02║緣生故無性，無性故緣生。又因緣所生法，我說即是
X46n0775_p0143b03║空等，故得同也。又論意然也。後復次，由心下，重指本
X46n0775_p0143b04║論配歸法門。故下，結勸云：如其次第，應審觀察。謂上
X46n0775_p0143b05║釋中但漫解文義，故今再指令屬本文。若依初義，或
X46n0775_p0143b06║但指前三復次義，唯屬釋論，亦可通矣。
X46n0775_p0143b07║本種種妄執等者。問：準釋論解，即唯法執應在前意，
X46n0775_p0143b08║何屬意識人執品耶？答：前意後識二非一異，今據非
X46n0775_p0143b09║異故無違也，故上本云即相續識。
X46n0775_p0143b10║三種凡夫者，初人造諸業，次人起我執，後人起法執，
X46n0775_p0143b11║是三差別。
X46n0775_p0143b12║毛頭難角者，切韻云角，競也等，意言此位與彼惑業
X46n0775_p0143b13║角，其力能甚大難也。若準鈔引，是此覺字，即難覺察
X46n0775_p0143b14║惑業故也。
X46n0775_p0143b15║定是不著者，準千山本無此著字。
X46n0775_p0143b16║殊勝不可思議者，謂三人中對前二說也。故上銘此
X46n0775_p0143b17║為挍量分，即對三人挍量勝劣故。
X46n0775_p0143b18║本依無明薰習等者，意言依彼無明薰習本覺，而作
X46n0775_p0143b19║因緣起彼識故，而此因緣深細難明，故前二人莫可
X46n0775_p0143b20║言思亦可推尋，所起識之因緣難窮了也。
X46n0775_p0143b21║從初正信者，即十信位可以證下，斷本無明亦通十
X46n0775_p0143b22║信也。下文略故但說三賢已上，賢龍復略但說登地
X46n0775_p0143b23║已去，故知且就增勝說也。次句三賢，比觀觀察故。次
X46n0775_p0143b24║下十聖，理量親得故。
X46n0775_p0143c01║執相應染者，準下，釋意。王所相應，點污淨行，名相應
X46n0775_p0143c02║染，總通一聚；執唯人、我，但局身見。相應即染，持業釋
X46n0775_p0143c03║也。執之相應染，即是總從別法得名；亦以別揀通，依
X46n0775_p0143c04║主釋也。亦可執是相應染，揀後不相應。故執、染二字，
X46n0775_p0143c05║皆通體、用；相應二字，唯局於用。隨其所應，作持業釋。
X46n0775_p0143c06║下二準此。三、不相應，亦例此知。疏：更一義，心、境相應。
X46n0775_p0143c07║言常無常門等者，決定常住對次文時，體性不變對
X46n0775_p0143c08║次文處。如本論云：從本已來（是時），自性清淨（是處）。
X46n0775_p0143c09║言無常常門等者，常恒無常對次文時，恒常變異對
X46n0775_p0143c10║次文處。如本論云：常恒（是時）不變（是處）。又常恒言亦通處
X46n0775_p0143c11║也。
X46n0775_p0143c12║文相可見者，以所謂下一句，釋上無常常門一句，本
X46n0775_p0143c13║中常恒不變。又以不達下一句，釋上常無常門一句，
X46n0775_p0143c14║本中而有無明。此並義句，非文句也。
X46n0775_p0143c15║如本至一者等者。賢首云：若二乘人至無學位，見脩
X46n0775_p0143c16║煩惱究竟離也。
X46n0775_p0143c17║信相應者，十解已去，信根成就，無有退失，名信相應。
X46n0775_p0143c18║故地論中，地前總名信行地菩薩。無著論中，亦同此
X46n0775_p0143c19║說也。此菩薩得人空見，修煩惱，不得現行，故云遠離。
X46n0775_p0143c20║非約隨眠，以留惑故。攝論云：若不斷上心，即不異凡
X46n0775_p0143c21║夫；若不留種子，即不異二乘。又二意留惑，為自他也。
X46n0775_p0143c22║此約終教說。若約始教，初地已上，方說留惑，如餘論
X46n0775_p0143c23║說。釋曰：始終二教，留惑相去，較一僧祇，權實照然。
X46n0775_p0143c24║謂後得等者。然雖理智斷煩惱礙，仍自未了智礙是
X46n0775_p0144a01║淨，非與斷名，不云彼斷。而由量智見是清淨，乃立斷
X46n0775_p0144a02║名，故云此斷。斯則二智緣二諦境，斷二諦惑，各別而
X46n0775_p0144a03║談。餘文亦有相即而論，如破和合識相，滅相續心相，
X46n0775_p0144a04║即根本智雙斷二也。又如隨諸眾生所應得解，皆能
X46n0775_p0144a05║開示種種法義，即根本智亦緣俗也。理智既爾，量智
X46n0775_p0144a06║應然。故清凉說性相二宗十重別中，第八能所斷證
X46n0775_p0144a07║即離別中，即二二智各有二能：一能斷惑，二能證理
X46n0775_p0144a08║耳。
X46n0775_p0144a09║所謂本覺隨染之心者，本覺通用，望所成法，非一非
X46n0775_p0144a10║異。今據非異，故即所成之心王也。非取能成之真心
X46n0775_p0144a11║故，亦可本覺隨染所成之妄心也。如次文云：依染淨
X46n0775_p0144a12║差別，心依本覺名淨，念依不覺名染，各順親生之因
X46n0775_p0144a13║義也。故能依異，得說相應。下不相應，由無所依染淨
X46n0775_p0144a14║差別，故無二異兩得相應，以本不覺更無所依之染
X46n0775_p0144a15║法故。是故論云：即心不覺，常無別異。心則三細妄心
X46n0775_p0144a16║者也。或即依彼真心而起，或即依彼妄心而轉，故更
X46n0775_p0144a17║別無所依染法，難顯與彼三細差別，故不可說兩得
X46n0775_p0144a18║相應。若爾，上云無明為因生三細，此豈不是因果異
X46n0775_p0144a19║耶？答：彼據細麤前後，假說因果；今就剋性同時，難分
X46n0775_p0144a20║二異。故上論云：三賢不量，十地非境。即此義也。
X46n0775_p0144a21║三種相同等者，謂就所依異知緣同也。
X46n0775_p0144a22║若爾何故等者，意云：若如是同知緣爾，何故彼經說
X46n0775_p0144a23║相違轉耶？
X46n0775_p0144a24║言逆上順下者，應即是彼上下二轉，今相應染，違其
X46n0775_p0144b01║上轉、順其下轉，故云爾也。
X46n0775_p0144b02║相應相違者，相違即是不同之義。謂此三句，如次對
X46n0775_p0144b03║前三句不同。如即心不覺，翻前心念法異；常無別異，
X46n0775_p0144b04║翻前依染淨差別。下句準知，故云相違。
X46n0775_p0144b05║應審思擇者，其本論中出智礙之所以，而有三節：初
X46n0775_p0144b06║則諸法常住，寂靜無動。故法華云：世間相常住。勝鬘
X46n0775_p0144b07║云：一切法常住。（由如幻兔，本自麻巾。）次由無明不了萬法全是
X46n0775_p0144b08║真如，妄見別有。所云法者，即上一切法也。故上論云：
X46n0775_p0144b09║不如實知真如法一故，不覺心起而有其念。又云：不
X46n0775_p0144b10║了一法界義故，心不相應，忽然念起，名為無明。（如人迷幻，
X46n0775_p0144b11║謂有實兔。）後由妄見執彼實有故，不能了假法一塵。（由執實兔
X46n0775_p0144b12║顛倒心故，終不實了幻兔一毛。）如有偈云：若不證真如，無由了諸行，
X46n0775_p0144b13║皆如幻事等，雖有而非真。釋曰：論初二節，即偈上句。
X46n0775_p0144b14║後故不下，即偈下三。別記亦云：無明不了，即動是靜
X46n0775_p0144b15║故。是以動中不能差別而知也。
X46n0775_p0144b16║二障、二礙等者，一云：二障一向因中所斷，無至果故。
X46n0775_p0144b17║今此二礙，煩惱通因，故云據斷；智礙唯果，故云不斷，
X46n0775_p0144b18║以因位中不斷體故。此約因中，一是可斷、一不斷故，
X46n0775_p0144b19║兼就無明自體而說。若就其用，亦通因斷。故上文云
X46n0775_p0144b20║從信相應地觀察覺斷等，上疏亦云損無明能，即據
X46n0775_p0144b21║根本無明用也。一云：其煩惱礙，一向說斷；其智慧礙，
X46n0775_p0144b22║一向不斷。何者？上論頌曰：如是六無明，剋體無差別。
X46n0775_p0144b23║又密嚴云：根本無明，於幻人中能作幻質，於德人中
X46n0775_p0144b24║能作德質，不可取一非一故。又清凉云：我由無明為
X46n0775_p0144c01║質，成證覺道，是故報無明恩無盡。既說體同及為俱
X46n0775_p0144c02║是（不可斷半）報恩無盡，即知不斷也。故下文云：然此中斷，
X46n0775_p0144c03║不捨無明以為其斷，非以斷除而為斷故。若爾，云何
X46n0775_p0144c04║斷義成耶？謂斷煩惱心，斷除不起故。然引本斷而證
X46n0775_p0144c05║始者，論云：今始起德，本來有故。又上俱是無明，云如
X46n0775_p0144c06║一夜色，喻根本無明也。人見是闇，如餘惑迷，見無明
X46n0775_p0144c07║染；赤眼見明，如佛智悟，見無明淨。但易人目，不須除
X46n0775_p0144c08║闇。此符論宗。問：上說滅相實是清淨功德之法，應亦
X46n0775_p0144c09║同此，是不斷耶？答曰：上云斷有二門：一、同體同相義，
X46n0775_p0144c10║故說滅相以為清淨，即不可斷。故無行經云：貪欲即
X46n0775_p0144c11║是道等。二、異體異相義，故說覺於滅相實是過患，即
X46n0775_p0144c12║是可斷。故本智經云：根本無明闇等。今據異門，體亦
X46n0775_p0144c13║非斷，豈同常往通途之義？亦可滅相攬真妄成，但覺
X46n0775_p0144c14║其妄是過患故，一向須斷；未覺其真是功德故，一向
X46n0775_p0144c15║不斷。今此根本，妄亦非斷，不同滅相。真故非斷，故滅
X46n0775_p0144c16║非斷。望此非斷，二不同也。故上論曰：十地非境，三賢
X46n0775_p0144c17║不量，唯佛能了，不可妄說。然依經說，假言強稱等，斯
X46n0775_p0144c18║言驗矣。
X46n0775_p0144c19║（論卷第五）。本生滅相者，據論本意入此門來，但釋立義分
X46n0775_p0144c20║生滅因緣相，其生滅二字正是門名，其因緣相但是
X46n0775_p0144c21║顯彼生滅法上差別之義，故但得云生滅之因緣、生
X46n0775_p0144c22║滅之相，故但長分三段釋彼三種。前二已竟，今當第
X46n0775_p0144c23║三。
X46n0775_p0144c24║則風斷絕者，疏牒論中於風字下有一相字，此言風
X46n0775_p0145a01║相，直屬其波，若無相字，但是其風，非論意也。
X46n0775_p0145a02║心得相續者，意由本覺真體不滅，心相相續而成邪
X46n0775_p0145a03║聚，可與上喻風相相續齊也。
X46n0775_p0145a04║麤重生滅等者，意言麤細生滅之義相，與彼麤細之
X46n0775_p0145a05║心體相應不相應故。本云相者，即義相也。大同百法，
X46n0775_p0145a06║四相是彼不相應行假法所收，八識是心實法攝耳。
X46n0775_p0145a07║然麤假相與心相應，以相顯故，如大波濤與水相應，
X46n0775_p0145a08║以動麤故。其細假相不可說與心體相應，以相隱故，
X46n0775_p0145a09║如似流不流不可說與水濕相應，以動細故。故引經
X46n0775_p0145a10║云流注生滅相，生滅即斯二也。
X46n0775_p0145a11║分契不契者，意屬相應不相應二也。
X46n0775_p0145a12║獨力業相之全分者，既言最細唯是佛境，應云獨力
X46n0775_p0145a13║業相之一分，其麤一分已與所成麤和合相十地斷
X46n0775_p0145a14║故。猶如風用須漸漸息，而彼波相亦漸漸停，不可却
X46n0775_p0145a15║說波先止耶？故上文云從信相應地觀察學斷，至淨
X46n0775_p0145a16║心地隨分得離等是也。今據說四句中第四細中之
X46n0775_p0145a17║細，故云全分，不可收在細中之麤，以是根本無明用
X46n0775_p0145a18║故。然橫對他但是其細，故唯第四。若自竪望，前前者
X46n0775_p0145a19║麤，後後者細，故通諸位漸斷故也。若爾，云何與麤同
X46n0775_p0145a20║時斷耶？答曰：違根後智義各異故，亦可今據盡處說
X46n0775_p0145a21║耳。
X46n0775_p0145a22║妄想現鏡識者，即前無始妄想薰是也。又同上說現
X46n0775_p0145a23║鏡識體為因義也。
X46n0775_p0145a24║如其次第漸對治故者，約義次第，非據時分。若爾，何
X46n0775_p0145b01║不從麤向細斷耶？答曰：然。上論云：為揀始覺悟次第
X46n0775_p0145b02║故。故今且說自細之麤，據實本來同時斷竟。
X46n0775_p0145b03║不捨等者，此中有二：一、不捨名斷，二、斷除名斷。礙亦
X46n0775_p0145b04║二義：一、體空理無，二、體有理無。初即煩惱，染本空故，
X46n0775_p0145b05║多教說故。後即智礙，體本有故，此論說故。頌曰：隨義
X46n0775_p0145b06║立異名，剋體無差別。又云：如是六種根本無明等，然
X46n0775_p0145b07║就同體說，闇理無耳。由此體有理無之義，故說不捨
X46n0775_p0145b08║名斷。由彼體空理無之義，故說斷除名斷。是故立一
X46n0775_p0145b09║斷義異也。
X46n0775_p0145b10║謂斷煩惱心者，正釋。斷除不起故者，遣疑。謂人疑云：
X46n0775_p0145b11║勿同無明，不捨名斷。故今遣云：斷除不起。故大同相
X46n0775_p0145b12║宗自性斷義，無明亦似緣縛斷義，廣見上文。
X46n0775_p0145b13║然若等者。科文已判，今復釋云：已上總彰難意，自下
X46n0775_p0145b14║方正消文。次云本覺同滅無所有也。此通二意，若據
X46n0775_p0145b15║科文但屬印前，先已難故；若依此解唯當後難，今正
X46n0775_p0145b16║序故，此二含在若心滅者矣。然則然前起後之意，然
X46n0775_p0145b17║前說竟然後若等。
X46n0775_p0145b18║至於邪定者，意言從果至賢即是正定，又至信初即
X46n0775_p0145b19║是不定，又至長流即是邪定。若言入邪起應化身非
X46n0775_p0145b20║自作邪者，非也。何不入彼正不二聚現身化耶？
X46n0775_p0145b21║染淨相薰等者，此門意兼總、別二義。總則通明上三
X46n0775_p0145b22║章也，謂是心生滅因緣相，其間各有薰生之義，皆以
X46n0775_p0145b23║此文總顯示故。不爾，寧在三章後哉？別則唯明生一
X46n0775_p0145b24║切法也，謂生滅門初唱論云：心生滅者，依如來藏，乃
X46n0775_p0145c01║至此識有二種義，能攝一切法、生一切法。云何為二？
X46n0775_p0145c02║一者、覺義，二者、不覺義。此即總明。自所言覺義者，至
X46n0775_p0145c03║性染幻差別故，別釋攝一切法，謂舉覺、不覺，無法不
X46n0775_p0145c04║攝故。自此已下，別釋生一切法，謂四種薰習，無法不
X46n0775_p0145c05║生故。問：云何越彼因緣相耶？答：三章相續，正明上立
X46n0775_p0145c06║餘殘未盡，後復別明後二已盡，更不論矣。故第二論
X46n0775_p0145c07║云：如是種種攝生薰習差別之相，至彼別相決擇分
X46n0775_p0145c08║中，分明顯示。斯之謂也。
X46n0775_p0145c09║自有六意等者，初一妙有，次二真空，第二名空，第三
X46n0775_p0145c10║相空，第四空有無礙，第五揀外道，第六揀權小。如護
X46n0775_p0145c11║法說，能所各具四種義故方立薰習，餘法皆非。今此
X46n0775_p0145c12║亦爾，能所各具六種義故方立薰習，餘亦皆非。準次
X46n0775_p0145c13║結中具無量義，非但六耳。
X46n0775_p0145c14║後有并兼中有者，謂下四法各開二種，唯除境界仍
X46n0775_p0145c15║舊不兼，但就一體義分二薰，餘之三種各兼其一。業
X46n0775_p0145c16║識中兼事識，無明中兼枝末，真如中兼妄心。此則正
X46n0775_p0145c17║體有四而義有八，謂隨一中分二義故。而所兼中體
X46n0775_p0145c18║義各四，謂餘二各一，妄心開二，以意識薰及意薰習
X46n0775_p0145c19║故成四也。
X46n0775_p0145c20║一切染法者，而真如中所兼妄心亦名染故。
X46n0775_p0145c21║班多等者，此云鬼集林。𬾽（音惠）末那提者，此云怖香。
X46n0775_p0145c22║梵檀等者，此云仙居林。陀摩等者，此云仙香。
X46n0775_p0145c23║實無於染者，即不變也。則有染相者，即隨緣也。
X46n0775_p0145c24║實無淨業者，即違他順自也。
X46n0775_p0146a01║則有淨用者，即違自順他也。況具上六義，故又云皆
X46n0775_p0146a02║是幻化，故不同權教定相之法，不可更變染淨互成。
X46n0775_p0146a03║今無定性假名染淨，隨緣轉變更無礙耳。
X46n0775_p0146a04║三者、發起問答決疑門等者。問：此後二門皆屬第二
X46n0775_p0146a05║淨品相薰，何得而為大文科耶？答：前之二門則是正
X46n0775_p0146a06║釋，後之二門則是通難。染品無妨，唯會淨難。若爾，應
X46n0775_p0146a07║大分二：初、正釋；後、通妨。答曰：為避文繁，但長分耳。
X46n0775_p0146a08║因緣各示者。問：下論但說差平二緣並不言因，故彼
X46n0775_p0146a09║科云緣相散示生解門，云何此中而言因耶？答：夫因
X46n0775_p0146a10║緣者而有通別，別則因親緣疎，通則不分親疎，今則
X46n0775_p0146a11║是通、下則是別，故無所違。各者別也，即別開說差平
X46n0775_p0146a12║二故。
X46n0775_p0146a13║至部實主者，此通法喻。至者，極也。部者，類也。實者，真
X46n0775_p0146a14║也。主者，依也。猶如虗空至極真實，作彼部類萬物之
X46n0775_p0146a15║主，法準易知。又千山本部是都字，都者，總也。此文更
X46n0775_p0146a16║直，真如虗空，總中之總故。
X46n0775_p0146a17║生死之海更深者，此即變易。賢首云：三細梨耶是變
X46n0775_p0146a18║易體。
X46n0775_p0146a19║具受一切苦報者，此即分段。賢首云：分別事識為分
X46n0775_p0146a20║段體。
X46n0775_p0146a21║四毒等者，涅槃經說：四毒虵同一篋，如四大同一身。
X46n0775_p0146a22║釋本身言，則以上句釋本心字。又云：貪欲、嗔恚、愚癡、
X46n0775_p0146a23║憍慢，亦名四毒。釋本心也，却以上句釋本身也。又但
X46n0775_p0146a24║對前變易之中，最後二句總顯大患，非是別屬本論
X46n0775_p0146b01║之文。
X46n0775_p0146b02║如實薰習力等者，如者，似也；實者，真也。意以第八虗
X46n0775_p0146b03║境，如似真實；第六不了，妄計為法，焰水虗乾，如似實
X46n0775_p0146b04║濕。
X46n0775_p0146b05║如有者，意言八境無有主宰，似有主宰。第六不了，妄
X46n0775_p0146b06║計為人，焰水本無濟舟之用，似有彼用。準此二薰，唯
X46n0775_p0146b07║於現識所現境上，義分細麤，說有二也。六、八識境，麤
X46n0775_p0146b08║細亦爾。八如目明，覩空明淨；六如目闇，見空昏闇。然
X46n0775_p0146b09║明闇異，空體非二；雖細麤殊，境體是一。非同始教質
X46n0775_p0146b10║影雙存，今此即是唯影無質之句也。前後準悉。
X46n0775_p0146b11║增長取薰習故者。問：云何不起後之二耶？答：別記云：
X46n0775_p0146b12║後二是業果，非所論也。若爾，何故上文境界緣故生
X46n0775_p0146b13║六相耶？釋云：前據通論，此約別剋，以此後二是妄心
X46n0775_p0146b14║之作用，非親從境生也。
X46n0775_p0146b15║中重云何等者，根本不覺名上見愛，枝末名下能薰。
X46n0775_p0146b16║雖一業識為體，而具二種力用義故。如前文示通作
X46n0775_p0146b17║用云：於其上下皆與力故，科當妄心薰無明故。又初
X46n0775_p0146b18║即下上因緣，後即未徧因緣。
X46n0775_p0146b19║變易細苦者，別記引經云：無明住地，緣無漏業因，得
X46n0775_p0146b20║變易報。此之謂也。問：論云業識，經說無漏，文如水火，
X46n0775_p0146b21║義同云何？答：但是一體，而具二義：一、就所依染分，謂
X46n0775_p0146b22║之業識。如淨薰染，始覺淨智，依彼末那，名為意薰是
X46n0775_p0146b23║也（經云：生因惑，又名虗妄行）。二、就能帶淨分，謂之無漏。如證發心
X46n0775_p0146b24║根後之智，帶彼業識，名為覺心是也。良以無始至登
X46n0775_p0146c01║十地，真妄和合，染淨交徹，如金雜鑛，隨應立名耳。又
X46n0775_p0146c02║賢首云：以此業識，能資薰住地無明，迷於無相，能起
X46n0775_p0146c03║轉相、現相等相續，令彼三乘人，雖出三界，離事識分
X46n0775_p0146c04║段麤苦，猶受梨耶變易行苦。然此細苦，無始來有，但
X46n0775_p0146c05║為簡細異麤，故約已離麤苦時相顯處（上釋上節，下釋下節）。以
X46n0775_p0146c06║事識能資薰起時無明，起見愛麤惑，發動身口，造種
X46n0775_p0146c07║種業，受凡夫分段苦故。釋曰：但以事識正薰無明，與
X46n0775_p0146c08║釋小異，餘全同矣。
X46n0775_p0146c09║自體本故者，自體屬業識，本屬無明，是自體之本，從
X46n0775_p0146c10║他得名，依主釋也。故上文云：業識妄心，因無明故，自
X46n0775_p0146c11║體生已，故云自體。
X46n0775_p0146c12║通達徧故者，名義同彼本徧因緣，通達即徧持業釋
X46n0775_p0146c13║也。如上文云各有二依，謂通達依及支分依，故云通
X46n0775_p0146c14║達。
X46n0775_p0146c15║根本無明等者，準此經文唯言根本，即知前云自體
X46n0775_p0146c16║本故、通達徧故亦唯根本，但於通達徧故中兼說枝
X46n0775_p0146c17║末。例彼業識分二同此，但於下薰力中兼彼事識。
X46n0775_p0146c18║本所起見愛等者，賢首云：但從本生，故云所起。
X46n0775_p0146c19║自有二薰云何為二等者，準此因果並通本新，三大
X46n0775_p0146c20║三身亦通新（始覺）、本（本覺）。如金在鑛謂之本有，後若出鑛
X46n0775_p0146c21║謂之新有。雖說本新而金體一，三大三身因果功德
X46n0775_p0146c22║皆通二矣。本新同爾。故下論云：同此義故，三身本有。
X46n0775_p0146c23║理故顯了及問答中說彼三身本有薰習並名本覺，
X46n0775_p0146c24║準知出纏皆為始覺。既報化出纏為新有薰習得名
X46n0775_p0147a01║始覺，而法身出纏亦新有薰習得名始覺。此據終教
X46n0775_p0147a02║理事無礙，因隱果顯本新歷然，非濫圓教事事無礙，
X46n0775_p0147a03║因果交徹新本相收。
X46n0775_p0147a04║謂雖未得十信之位等者，此則信前散亂聞法，汎爾
X46n0775_p0147a05║發心起猒求行，以此為因漸行十信，此是根鈍懈墮
X46n0775_p0147a06║之流。若是利根勤勇之者，聞法發心即登信位。故瓔
X46n0775_p0147a07║珞云：從具縛凡未識三寶好惡因果，值佛菩薩教法
X46n0775_p0147a08║中，起一念信便發菩提心，是人即名信想假名字。菩
X46n0775_p0147a09║薩略行十心，所謂信心、進心、念心、慧心、定心、戒心、迴
X46n0775_p0147a10║向心、護法心、捨心、願心（云云）。
X46n0775_p0147a11║本覺智分等者，由此本薰令彼妄心猒苦忻樂，如上
X46n0775_p0147a12║本云所謂以有真如法故薰習無明等是也。又別記
X46n0775_p0147a13║云：此二薰習皆是真如，內薰妄心有此猒求，還薰真
X46n0775_p0147a14║如成勝行也。
X46n0775_p0147a15║以菩薩等斷無明故者，此出登地意薰所由，謂同前
X46n0775_p0147a16║說無始薰中於十地內斷十無明故。此則唯從相續
X46n0775_p0147a17║已上總名法執，故並屬意，是十地斷。前說信賢意識
X46n0775_p0147a18║薰者，謂執取已下屬煩惱障，總名意識，故是彼斷。
X46n0775_p0147a19║速趣等者。問：此意言速，前識稱漸，其故何耶？答：別記
X46n0775_p0147a20║云：意識薰中，望意薰習而有四劣：一、能薰之識自淺
X46n0775_p0147a21║薄故；二、望所薰真如猶懸遠故；三、不覺知有末那賴
X46n0775_p0147a22║耶故；四、不覺知有法報相故。是故不能疾得菩提也。
X46n0775_p0147a23║意薰四能，翻前劣故，謂能薰深厚，徹五意故。餘三可
X46n0775_p0147a24║見。是故望大菩提速疾得也。釋曰：彼判意識，唯局十
X46n0775_p0147b01║信，不通三賢，故具明四。今據十信，亦通此四；若約三
X46n0775_p0147b02║賢，唯用前二。
X46n0775_p0147b03║自自作自等者。自然作體名自，自然作相名自，故云
X46n0775_p0147b04║自自作自。非由他梵王等所作，故云無他力故。第一
X46n0775_p0147b05║論云：為欲顯示一法界體平等平等，無有其私，無量
X46n0775_p0147b06║性德自然本有，非得他力故。
X46n0775_p0147b07║如是本覺發過恒沙等者，此段能化化所化生，並屬
X46n0775_p0147b08║本覺本因果薰；後若新起，並屬始覺始因果薰。准於
X46n0775_p0147b09║此義，若已修成十方諸佛三身果德，並屬眾生本有
X46n0775_p0147b10║三身；若望於佛，並屬始覺。此則但是體一義異，謂隨
X46n0775_p0147b11║染幻有差別故。
X46n0775_p0147b12║如本用薰習者等者，疏釋論中脫此一句，致無三身
X46n0775_p0147b13║本有等義及下差別、平等二緣，亦與龍樹所釋不同。
X46n0775_p0147b14║因辨二本上、下差別雖有多處，而脫津要。彼論三處：
X46n0775_p0147b15║一、真如門，今論云：若離說念，名為得入。彼脫說字。二、
X46n0775_p0147b16║覺義中，今論云：所言覺義者，謂心體離念相。彼脫相
X46n0775_p0147b17║字。三、淨薰染中，即此文是。言二全同者，是未曉也。
X46n0775_p0147b18║作境界者，如上文云作彼六根所緣六塵，即六如來：
X46n0775_p0147b19║日月光明如來、香積芬流如來等是也。
X46n0775_p0147b20║起信生解等者，謂起信（信）生解（住），建立脩行（行），造作
X46n0775_p0147b21║不轉（向），到正後二地，達真俗境（地）。
X46n0775_p0147b22║由此義故等者，三身本有並是本覺，後出纏時悉為
X46n0775_p0147b23║始覺，非同常義，法身本有報化始起故也。
X46n0775_p0147b24║應審觀察者，今審觀云：自若依初門乃至到無上道
X46n0775_p0147c01║屬本問詞，從本覺佛性強劣別故乃至差別屬本答
X46n0775_p0147c02║詞，亦如科文判其分齊。
X46n0775_p0147c03║一切眾生至無本覺故者。良以本覺具妙有、真空二
X46n0775_p0147c04║義故也。又別記云：由染本性離，無染可離；德本性現，
X46n0775_p0147c05║無德可現。故其真覺，無覺義也。是故遠離覺（菩提）所覺
X46n0775_p0147c06║（涅槃），無覺而不彰，故名佛也。
X46n0775_p0147c07║差別性故者，意以煩惱為眾生性，如本論云無明厚
X46n0775_p0147c08║薄不同是也，非屬假身為眾生性。不爾，云何次引無
X46n0775_p0147c09║明體一作相違難哉？下亦但會惑體同別，非會假身，
X46n0775_p0147c10║身異極成故更不言。
X46n0775_p0147c11║若爾此文等者，意因上說不可同種。種者性也，性者
X46n0775_p0147c12║體也。若是不能同一體爾，違下偈云唯一體無二，故
X46n0775_p0147c13║云若爾。若準下答，自宗決定眾生惑相亦並同體而
X46n0775_p0147c14║似本覺，但是眾生身各異也。
X46n0775_p0147c15║種種心相中者，此上二偈明其身異，次後二頌明其
X46n0775_p0147c16║惑一。今難惑一、不難身異，然上二頌相須引耳。
X46n0775_p0147c17║為顯後義者，此會本論無明厚薄不同等文，即上差
X46n0775_p0147c18║別性故是也。
X46n0775_p0147c19║謂欲顯示精進修行等者，前證差別相續，此證引攝
X46n0775_p0147c20║決定，故但順證自論也。
X46n0775_p0147c21║相續別故者，相續身義即此所用。若更轉訓身者，體
X46n0775_p0147c22║義即上所用。故前後文同名相續，而所目法各有異
X46n0775_p0147c23║也。彼屬無明，同一體故；此屬外身，人各異故。上下言
X46n0775_p0147c24║身，準此揀擇。身即色身，其無色界雖無麤色，而大疏
X46n0775_p0148a01║說有細色故。亦可總聚假者名身，彼有四薀假者身
X46n0775_p0148a02║故。
X46n0775_p0148a03║天殊地別者，記云：天，玄也。地，天也。意云：玄殊大別，或
X46n0775_p0148a04║如常云天懸地隔也。殊者，懸也。別者，隔也。
X46n0775_p0148a05║法界之外等者，意言果位佛性非意識緣，故云法界
X46n0775_p0148a06║之外。空宗尚云如來身土甚深微妙，非三科攝，況性
X46n0775_p0148a07║宗乎？
X46n0775_p0148a08║現量境界者，現今分別量度之心所緣境界，非彼三
X46n0775_p0148a09║量中現量心也。
X46n0775_p0148a10║無明、煩惱厚薄別故者，準此并本。上言無明體通本
X46n0775_p0148a11║末，或是舉本而影末也。彼論明一，唯自望他相對而
X46n0775_p0148a12║說，如本望本、末望末等而論一也，非據一人不分本
X46n0775_p0148a13║末、細麤等殊而名一焉。由此而作四句分別：一、身異
X46n0775_p0148a14║惑異，如起信論；二、身異惑一，如玄文論；三、身一惑一，
X46n0775_p0148a15║二論不云若就非異可有此句，若就非一則無此句，
X46n0775_p0148a16║餘三並是非一而說；四、身一惑異，二論極成，皆分本
X46n0775_p0148a17║末、麤細等故。
X46n0775_p0148a18║如是種種無量差別等者，如是則為指法之詞，即指
X46n0775_p0148a19║先問何故先成佛後成佛等，並由無明非是本覺，不
X46n0775_p0148a20║平等故。又亦近指本覺佛性強劣別故等之二義，皆
X46n0775_p0148a21║由無明等也。
X46n0775_p0148a22║無明分位、非明分位者，明即本覺，下皆準知。因上差
X46n0775_p0148a23║別皆由無明，不由本覺轉起下文。
X46n0775_p0148a24║亦離五邊者，此有二義：一云：即五有為也。故上文釋
X46n0775_p0148b01║離念相云：離大無明，名為離念；離四相故，名為離相。
X46n0775_p0148b02║一云：即五句也。第一、執有，是增益謗；第二、執無，是損
X46n0775_p0148b03║減謗；三、執亦有亦無，是相違謗；四、執非有非無，是愚
X46n0775_p0148b04║癡謗（此上即前亦出四句）；五、執非非有非非無，是戲論謗。上來
X46n0775_p0148b05║二義所明，皆是著邊之法，不與中道實智相應，故云
X46n0775_p0148b06║亦離五邊。別記三十三四謗章云：凡夫迷因緣，故起
X46n0775_p0148b07║夫論。一切諸法從因緣生，無作者故，作時不住；無自
X46n0775_p0148b08║性故，非分別智。不了諸法法性如是，不可取著。然凡
X46n0775_p0148b09║夫、二乘，諸法生時，即執為有。但因緣之法，其性離有。
X46n0775_p0148b10║離有法上執言有者，不稱理故，名增益謗。有既成謗，
X46n0775_p0148b11║無應合理。義亦不然。因緣之法，性雖離有，然緣起現
X46n0775_p0148b12║前，不可言無。於非無法上執言無者，不應理故，名損
X46n0775_p0148b13║減謗。有無既是其過，亦有亦無應是道理。答：因緣是
X46n0775_p0148b14║一法，性不相違。不相違者，是因緣法。今言亦有亦無，
X46n0775_p0148b15║其性相違。相違之法，即非因緣。執因緣故，名相違謗
X46n0775_p0148b16║也。既亦有亦無是相違法，不稱實見。非有非無，應與
X46n0775_p0148b17║理合。今即答言：夫論道理，約因緣以顯非有非無。若
X46n0775_p0148b18║是因緣之外，不應道理。戲弄諸法，名戲論謗。夫論有
X46n0775_p0148b19║所分別，與取者相應者，皆是情計，不應實理。論其實
X46n0775_p0148b20║理，離念絕相，名為中道。故經云：因緣之法，離有離無
X46n0775_p0148b21║也。又小疏云：四句之火莫焚，萬法之門皆入。釋曰：既
X46n0775_p0148b22║云萬法因緣，下至小塵，須離四矣。
X46n0775_p0148b23║背天非天者，書本非字亦是背字，然上中天二字，即
X46n0775_p0148b24║是中道第一義天，以此即是摩訶衍法，當三諦中第
X46n0775_p0148c01║一義諦，恐人滯之，故須遣也，故云非中非中，背天背
X46n0775_p0148c02║天。
X46n0775_p0148c03║言演水之談等者，說文云：演，水流㒵也。足斷、手立，並
X46n0775_p0148c04║是喻也。上句名言道斷（由足斷故，不可遊路），下即尋思路絕（由手
X46n0775_p0148c05║亡故，不可指路），亦即口欲辨而詞喪，心將緣而慮亡。
X46n0775_p0148c06║三自一心等者，此章有二：初問、後答。初中復二：初述
X46n0775_p0148c07║疑事，後伸疑詞。初中又二：初從他建號顯自無名，後
X46n0775_p0148c08║實非我名下立彼所以遣他因由。於中又二：初且權
X46n0775_p0148c09║立，後如我立名下就實遣拂。初中復二：初依法體立，
X46n0775_p0148c10║後亦非下依門義立。斯有三法：一體、二義、三名。謂依
X46n0775_p0148c11║所入法體則立能入門義，依此假義立彼假名，是故
X46n0775_p0148c12║假名親依自義、疎依彼體，故說或依體起、或依義立，
X46n0775_p0148c13║二義無拘。上來總是且權立竟。後就實遣中有二：初
X46n0775_p0148c14║名字遣去，後體義不留，如是名義體三俱盡，故言玄
X46n0775_p0148c15║玄，復云遠遠等。此上科釋彰大意竟。自下逐難消文
X46n0775_p0148c16║義。
X46n0775_p0148c17║云實非我名者，意言一心實不是我，摩訶衍法本自
X46n0775_p0148c18║名故。
X46n0775_p0148c19║言一因者，因則由也，謂一心之名依我法立耳。有書
X46n0775_p0148c20║本中是此自字，意欲雙說三自一心，今文簡略影互
X46n0775_p0148c21║說故，但云其一影兼心也，但言其自影兼三也。開泰
X46n0775_p0148c22║本云而同於我，此本最的，準上下文句逗得成兼與
X46n0775_p0148c23║如契之義同也。故次文云如我立名，如即此同，並訓
X46n0775_p0148c24║似也。上辨差當，下釋文。
X46n0775_p0149a01║云實非我名，而一因於我者，斯則依我法體，立彼門
X46n0775_p0149a02║名也。
X46n0775_p0149a03║亦非自唱而契於自者，斯則門自無體但有假義，依
X46n0775_p0149a04║此假義立彼假名也。上言自者屬實體，下言自者屬
X46n0775_p0149a05║假義。唱謂唱號，即是名也。契者同也，如也。意云：亦不
X46n0775_p0149a06║從門自體得名，門本無體故。而但如同自假義故，建
X46n0775_p0149a07║立三自一心之名，名依義立故。又上自者亦屬假義，
X46n0775_p0149a08║謂門是假本無名故。肇論云：名無得物之功，物無當
X46n0775_p0149a09║名之實。此已上立也。如我下遣也。謂如我立名等二
X46n0775_p0149a10║句，遣上二句所立。如自得唱等二句，遣下二句所立。
X46n0775_p0149a11║如猶似也，二如皆爾。同食油虫體性光瑩，故世假呼
X46n0775_p0149a12║名食油虫。其食油名似虫光瑩，非虫自名。復似名下
X46n0775_p0149a13║食油假義，立此食油之假名矣。而實非食油義之自
X46n0775_p0149a14║體，體本空故，法準思之。次玄玄下恐人滯執，遣之又
X46n0775_p0149a15║遣。然於可說中不舉最勝一體一心大乘者，謂由同
X46n0775_p0149a16║彼真如門內絕諸觀待，非同上說，皆是相待俱成門
X46n0775_p0149a17║義也。
X46n0775_p0149a18║無本覺故者，謂由性本空故，非謂自體是有而眾生
X46n0775_p0149a19║無也。次下問答空之所以。
X46n0775_p0149a20║權實別用者，即下差別、平等二緣也。謂平等緣現佛
X46n0775_p0149a21║菩薩，名為實用，體淨、用淨二相應故。而差別緣現雜
X46n0775_p0149a22║類身，名為權用，體淨、用染不相應故。又本是佛菩薩
X46n0775_p0149a23║故，謂之實用；示現雜類身故，謂之權用。依下馬論，他
X46n0775_p0149a24║緣說之。若據龍論，亦通自緣。依真如門，證理名實；依
X46n0775_p0149b01║生滅門，涉事名權。故上文云：生滅門假，真如門實。清
X46n0775_p0149b02║凉大疏多說此故。彼引肇公宗本論云：漚和（漚和，俱舍羅，此
X46n0775_p0149b03║云方便善巧）般若者，大慧之稱也。見法實相，謂之般若；能
X46n0775_p0149b04║不形證，漚和功也。適化眾生，謂之漚和；不染塵累，般
X46n0775_p0149b05║若力也。然則般若之門觀空，漚和之門涉有。涉有未
X46n0775_p0149b06║始迷虗，故常處有而不染；不猒有而觀虗，故觀虗而
X46n0775_p0149b07║不證。是謂一念之力，權慧具矣。好惡歷然可解，故云
X46n0775_p0149b08║權實別用。
X46n0775_p0149b09║阿梨羅多掩尸木者，聖法翻云寵舌木。
X46n0775_p0149b10║根本無明等者，此合初一，附真而生故云甚深，同真
X46n0775_p0149b11║無際故云廣大。
X46n0775_p0149b12║一切等者，此應如次合後四云，侵惱法身故如利刺，
X46n0775_p0149b13║薰染佛性故云極穢，貪嗔依之故云樂著，諸異熟識
X46n0775_p0149b14║變易生死二執二障，及有漏善加行功用劣無漏等
X46n0775_p0149b15║（此出香山），故云無盡。
X46n0775_p0149b16║能礙寒氣令得生故者，意言由內性火而能遮礙陰
X46n0775_p0149b17║寒冷氣，令木陽和溫煦得生，故下合云受薰流轉故。
X46n0775_p0149b18║一者婆羅利多等者，此二梵語記中所翻，第一名有
X46n0775_p0149b19║巧方便，第二名無巧方便。
X46n0775_p0149b20║攢轉者，韻云：在丸反，藂也，木藂生也。或是悞書，應從
X46n0775_p0149b21║金是。
X46n0775_p0149b22║脩行諸人等者。應具合云：或業微薄故（木也），進脩軌範
X46n0775_p0149b23║故（鑽也），頓悟漸脩故（時也），佛在身心故（處也），五十一位故（次也）。
X46n0775_p0149b24║而不待脩行之功者。問：本論云：若不遇諸佛菩薩善
X46n0775_p0149c01║知識等，以之為緣。此即他緣，非自脩行。云何而言自
X46n0775_p0149c02║脩行功？答：以前喻云：若無人知，不假方便。文含二意，
X46n0775_p0149c03║通喻自他之兩緣故。由此合中亦具二緣：馬鳴就顯，
X46n0775_p0149c04║唯合他緣；龍樹據隱，唯明自緣。故清凉云：離之則兩
X46n0775_p0149c05║傷，合之則雙美。是也。亦為本論但置等言，故今釋家
X46n0775_p0149c06║偏明所等一自緣也，賴他師友方自脩故。又此本釋
X46n0775_p0149c07║二文影互，各說一緣，故不相違。故雜華云：如鑽燧求
X46n0775_p0149c08║火，未出而數息，火勢隨止滅，懈怠者亦然。此即自緣
X46n0775_p0149c09║也。又心地云：菩提妙果不難成，真實善友而難遇。此
X46n0775_p0149c10║即他緣也。
X46n0775_p0149c11║若無火性者，本未有力。釋說無體者，亦二互顯也。又
X46n0775_p0149c12║意言火性無有力用，亦同本耳。
X46n0775_p0149c13║以脩善根等者，賢首判云：前則自分，此勝進也。清凉
X46n0775_p0149c14║釋云：示謂顯示法門，教謂教勸令脩，利謂覺悟成益，
X46n0775_p0149c15║喜謂稱根令悅。
X46n0775_p0149c16║成本覺之境界故者，準清凉說境界二義：一分齊義、
X46n0775_p0149c17║二所緣義。今亦二義：一云本覺內因、化身外緣，以緣
X46n0775_p0149c18║資因故云成本覺之境界。此分齊義之者，助語詞也。
X46n0775_p0149c19║一云即應化身是生所緣，意欲成就本覺之理，故云
X46n0775_p0149c20║成本覺之境界。此所緣義之者，隔法詞也。又本覺境
X46n0775_p0149c21║界並屬所化，次云二者所緣之境又並屬能化，本始
X46n0775_p0149c22║無二故。故上文云作境界之性以此為緣，造作成就
X46n0775_p0149c23║一切眾生之善心故。
X46n0775_p0149c24║用薰習者，者即人故，非是牒詞。用則作業，即緣義也。
X46n0775_p0150a01║疏釋論中脫前用薰習者一句，故此者言，則是牒前
X46n0775_p0150a02║所標二者、用薰習。今論文足，故非牒前，但是直釋作
X46n0775_p0150a03║緣人也，亦是牒前二者、用薰習。若爾，何異彼論？答曰：
X46n0775_p0150a04║彼所牒者，即屬始覺；此所牒者，即屬本覺。故二不同。
X46n0775_p0150a05║然在纏、出纏，時名雖二，而本覺、始覺，緣體常一。由是
X46n0775_p0150a06║牒前本覺為今始覺，義無違矣。
X46n0775_p0150a07║一者有簡擇緣等者，若通現彼諸雜類身為差別緣，
X46n0775_p0150a08║差別即緣，持業立名論云或為眷屬父母等是也。若
X46n0775_p0150a09║唯現彼佛菩薩身為平等緣，平等即緣，亦持業釋論
X46n0775_p0150a10║云一切諸佛菩薩等是也。
X46n0775_p0150a11║復次通於正定聚故者，賢位留惑受分段身，多分生
X46n0775_p0150a12║在無佛世界并散心位，故但得見諸類眷屬等。若在
X46n0775_p0150a13║佛世及在定位，屬後平等緣之根矣。故前義說不言
X46n0775_p0150a14║三賢。
X46n0775_p0150a15║受道緣者，受者，領證也。道者，果道也。
X46n0775_p0150a16║即是實等者，準千山本，於實字下有一行字，謂前但
X46n0775_p0150a17║內心假興意樂，故云慈願力緣；此則外身實行其事，
X46n0775_p0150a18║故云即是實行。前則心平等，此則身平等，次則性平
X46n0775_p0150a19║等。上二直就佛論，下一對根以說。
X46n0775_p0150a20║角中毛者，謂眾生如牛毛甚廣多故，諸佛如麟角極
X46n0775_p0150a21║希少故，況彼角中所生之毛，取極希少難遭逢故。又
X46n0775_p0150a22║一切諸佛不出世者猶麟身毛，而出世者如麟角毛，
X46n0775_p0150a23║據一一世實如角毛，然積多劫亦有無邊，故云謂一
X46n0775_p0150a24║切諸佛乃至無量無邊。若不脩定無由遇佛，設爾得
X46n0775_p0150b01║逢不了平等，故般若云若以色見我，以音聲求我，是
X46n0775_p0150b02║人行邪道，不能見如來是也。
X46n0775_p0150b03║異唯見自者，由上同一真如故，而諸異類身，但了是
X46n0775_p0150b04║自性。
X46n0775_p0150b05║我自無別者，由上同一法身故，法身真我自無差別。
X46n0775_p0150b06║如本此體用薰習等者，意以上說同體智力為體，而
X46n0775_p0150b07║現作業為用。又後一為體，故論文云觀見諸佛法性
X46n0775_p0150b08║之身等，即是體也。前二是用，故論文云慈悲願力應
X46n0775_p0150b09║化上佛等，即是用也。故下但云與如來等，不說與自
X46n0775_p0150b10║內薰等也。或上總中義具體用，故此義指云此體用
X46n0775_p0150b11║亦可。此者目近之詞，屬上總說。次體用下屬後別說，
X46n0775_p0150b12║良以總中無別分明體用言故。意云此上總緣，若就
X46n0775_p0150b13║體用各說有二等，其體用薰習屬平等緣，其未已相
X46n0775_p0150b14║應屬所應根，而望能化應未應故，以顯平等為緣之
X46n0775_p0150b15║義。又準此段，非就根上有平等義，以三乘根雜亂說
X46n0775_p0150b16║故。故但據主現佛菩薩名平等緣，以但一類純淨人
X46n0775_p0150b17║故。
X46n0775_p0150b18║言以意、意識薰習者。問：前說三賢唯意識薰，入地已
X46n0775_p0150b19║去則是意薰，今何意薰屬地前乎？答：具二義故：一云
X46n0775_p0150b20║前據地上能斷之智，正依當位所斷惑說；今據前位
X46n0775_p0150b21║能斷之智，須依後位所斷之意，故說意薰在地前也。
X46n0775_p0150b22║一云前就人空斷人執說，故唯意識；今兼法空伏法
X46n0775_p0150b23║執說，故通意也。
X46n0775_p0150b24║唯本薰力等者，意言既與佛同，即始同本故唯本薰，
X46n0775_p0150c01║亦可待上依信力故，今依所證本覺力故，故云唯本
X46n0775_p0150c02║薰力。
X46n0775_p0150c03║無有勝劣等者，染法無始、淨法無終，體用俱齊，故云
X46n0775_p0150c04║等同。此即順文。或據論意，二互相融、染淨交徹，故說
X46n0775_p0150c05║等同。恐謂上來真妄互薰、染淨成隔，一向殊異捨妄
X46n0775_p0150c06║求真，故今會通二亦無礙。此則總說。若別說者，謂真
X46n0775_p0150c07║如、無明各具二義：一、違自順他義，二、違他順自義。由
X46n0775_p0150c08║真如上違自順他，及無明上違他順自，成得染法，從
X46n0775_p0150c09║無始來薰習不斷。又由無明上違自順他，及真如上
X46n0775_p0150c10║違他順自，成得淨法，後即不斷。故云無有廣狹，作業
X46n0775_p0150c11║同故。此即是彼無明體空、真如不變無二之義，故云
X46n0775_p0150c12║無有勝劣。其體相等，即上論云不守自性無住意也。
X46n0775_p0150c13║
X46n0775_p0150c14║釋摩訶衍論通玄鈔卷第三