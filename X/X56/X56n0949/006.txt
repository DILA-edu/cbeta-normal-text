X56n0949_p0875b10║
X56n0949_p0875b11║
X56n0949_p0875b12║閑居編第六
X56n0949_p0875b13║
X56n0949_p0875b14║宋孤山沙門　智圓　著
X56n0949_p0875b15║涅槃百非鈔序
X56n0949_p0875b16║金剛身品。百非之文，古來人師，但解非身是身一句
X56n0949_p0875b17║而已。章安疏主，雖以三諦分文，亦不委消名相，豈非
X56n0949_p0875b18║佛旨淵深，聖言祕妙，既思議難及，故諸德置而不論
X56n0949_p0875b19║耶？予先撰三德指歸，申明經疏，至於此義，亦乃闕如。
X56n0949_p0875b20║適因講次，隨文粗釋，諸來學者，請形筆墨，因是輒陳
X56n0949_p0875b21║管見，略為疏出。竊慮加水之乳，有誤後昆，其有智者，
X56n0949_p0875b22║宜自詳擇。時大宋大中祥符七年龍集甲寅九月二
X56n0949_p0875b23║十七日，於西湖崇福寺講院序。
X56n0949_p0875b24║涅槃經疏三德指歸序
X56n0949_p0875c01║涅槃疏者，實吾祖章安法師約龍樹宗旨，用智者法
X56n0949_p0875c02║門，依經辨理，大明乎三德之妙義也。既而章安師沒，
X56n0949_p0875c03║荊溪師作，筆削斯文，再治再定。抑又因舊章見新意，
X56n0949_p0875c04║如諸文之下，或加私謂文句之題，改之曰疏是也，然
X56n0949_p0875c05║後得盡善矣。邇世空文僅存，莫有傳者。錢唐沙門釋
X56n0949_p0875c06║智圓，字無外，其荊溪十世之法孫也。痛微言之將墜，
X56n0949_p0875c07║憫後學之不聞，於是撰記以申明之，勒成二十卷，號
X56n0949_p0875c08║三德指歸。凡於文高旨遠，言約義微之處，而皆離堅
X56n0949_p0875c09║合異，派深析重，指而歸之。俾夫來者識經之所詮，疏
X56n0949_p0875c10║之立義，盡在於生佛無差，一心三德之理也。無奔走
X56n0949_p0875c11║於迷途，姑務於理觀講授矣。惟懷道者，知我志乎！大
X56n0949_p0875c12║宋大中祥符四年歲次辛亥八月既望，於錢唐西湖
X56n0949_p0875c13║崇福寺講堂首事筆削。越六年癸丑九月二十六日，
X56n0949_p0875c14║於大慈山崇法寺方丈功畢。序云：
X56n0949_p0875c15║阿彌陀經疏西資鈔序
X56n0949_p0875c16║夫疏之有記鈔者，蓋後學之曹記錄要義，抄寫格言，
X56n0949_p0875c17║以輔翼其疏，防乎傳授之謬誤，討尋之忽忘耳。吾所
X56n0949_p0875c18║撰十疏者，乃始於文殊、般若，而終於阿彌陀經也。雖
X56n0949_p0875c19║皆乘興偶然而作，及論其次第，似有旨乎？得非始以
X56n0949_p0875c20║般若真空蕩擊著於前，終依淨土行門求往生於後
X56n0949_p0875c21║邪？噫！以無所得心而修佛國行者，不亦宜乎？抑又念
X56n0949_p0875c22║涅槃有言：騾之懷胎，竹之結實，人之抱疾，斯三者諒
X56n0949_p0875c23║必死之非久矣。矧吾有深固之疾，而困躓臞瘠亦已
X56n0949_p0875c24║甚乎，豈能久留於世邪？遂亟欲口授其義旨于來學
X56n0949_p0876a01║輩，俾廣淨土之道也。門弟子有願書吾言於紙，以為
X56n0949_p0876a02║記抄，庶逃謬誤忽忘之咎焉。吾乃許之，遂隱几口占，
X56n0949_p0876a03║使門徒曰惟雅者筆之，成一卷，凡十餘紙。吾自顧而
X56n0949_p0876a04║笑曰：我為經作疏已多言矣，況又為疏作鈔邪？雖然，
X56n0949_p0876a05║無名相中假名相說，得夫魚兔者筌蹄也，言可棄乎？
X56n0949_p0876a06║且使夫後昆傳無盡之燈，益無窮之機，使信釋迦之
X56n0949_p0876a07║勸讚，荷諸佛之護念，入彌陀大願海中者，可不由於
X56n0949_p0876a08║斯文歟？夫如是，則斯言足可為吾西歸淨剎之資粮
X56n0949_p0876a09║也，可號之曰西資鈔焉。小子識之。門人曰：唯唯。既聞
X56n0949_p0876a10║命矣，作禮而出。是時巨宋天禧五年倉龍辛酉冬十
X56n0949_p0876a11║一月七日午後，首事染毫，翌日初夜分絕筆序云。
X56n0949_p0876a12║金剛錍顯性錄序
X56n0949_p0876a13║金剛錍者，荊溪大師宗圓頓教所著論也。發揮佛旨，
X56n0949_p0876a14║擬議圓宗，融萬法於一心，息異論於千古。抑又開後
X56n0949_p0876a15║昆之智眼，喻金錍以立名，敘前代之權疑，寄野客而
X56n0949_p0876a16║興問。其道甚大，嘉言孔彰，俾佛性昭昭，無為昏情所
X56n0949_p0876a17║隱者，其此論矣。圓躭味沈翫，有年數焉。於是採摭群
X56n0949_p0876a18║言，敷暢厥旨，所期自照，敢貽他人。既錄本宗要文，顯
X56n0949_p0876a19║此佛性妙義，因命為顯性錄也。時皇宋景德三年歲
X56n0949_p0876a20║次丙午中秋望日序。
X56n0949_p0876a21║
X56n0949_p0876a22║閑居編第六