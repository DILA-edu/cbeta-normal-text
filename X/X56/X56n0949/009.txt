X56n0949_p0878c17║
X56n0949_p0878c18║
X56n0949_p0878c19║閑居編第九
X56n0949_p0878c20║
X56n0949_p0878c21║宋孤山沙門　智圓　著
X56n0949_p0878c22║書文殊般若經疏後序
X56n0949_p0878c23║吾養疾於錢唐孤山之明年，秋八月七日，同郡大中
X56n0949_p0878c24║祥符寺沙門曰可孜者，走法孫清月詣吾，以此經為
X56n0949_p0879a01║贊。且言孜疇昔甞埽灑于經藏，見一函獨開，遂進而
X56n0949_p0879a02║闔之。偶闚其題，而有文殊說般若之號。孜駭其生平
X56n0949_p0879a03║之未聞見，遂盥掌發而讀之，且領其旨。因以其文示
X56n0949_p0879a04║同道智海公。海如孜之領，共嗟世之不傳，人之罕聞。
X56n0949_p0879a05║孜乃圖剞劂，以廣其流通。今所以遺吾者，亦冀吾覽
X56n0949_p0879a06║之，或有述焉。吾是時故疾發者旬浹矣，乃憑几整服
X56n0949_p0879a07║而俯讀之。既微識其旨，因分文以為章節，四日而成。
X56n0949_p0879a08║又筆其義以為疏，旬有二日而成。用紙一百幅，分為
X56n0949_p0879a09║二卷。因自顧曰：爾本生死下劣之人，而遇般若尊妙
X56n0949_p0879a10║之法。以淺識而酌深趣，以鄙語而釋格言，而不詒幽
X56n0949_p0879a11║責，逮乎速成者，非聖有冥加之力耶？非孜啟發之心
X56n0949_p0879a12║之至耶？乃馨鑪齊莊以矢之曰：吾之述苟少裨於化
X56n0949_p0879a13║源者，亦冀傳之於後。厥或後之人有聖如智者者疏
X56n0949_p0879a14║之，則吾之言期灰滅，無惑於眾聽也。如其不爾，幸少
X56n0949_p0879a15║留之，以彌縫其闕。知我者其佛乎？噫！百世之下，如斯
X56n0949_p0879a16║文之不墜。後之人受江漢之浸，膏澤之潤者，庶知其
X56n0949_p0879a17║濫觴觸石，其在於孜公乎？時聖宋天禧改元之歲也。
X56n0949_p0879a18║律鈔義苑後序
X56n0949_p0879a19║錢唐大律師擇梧者，字元羽，德高而名著，辯博而識
X56n0949_p0879a20║達。甞撰義苑七軸，蓋解事鈔而作也。文約而理備，詞
X56n0949_p0879a21║明而義顯，俾來學得其門而入見。刪補之富，止作之
X56n0949_p0879a22║美者，繄斯文是賴。至若比之舊章，較之眾說，鉤深之
X56n0949_p0879a23║是非，解紛之去就，覽者別矣，不在談悉。於戲！郢歌既
X56n0949_p0879a24║發，擊節而和者，往往有之。台崖開士紫其服者曰某
X56n0949_p0879b01║公，業精三學，名擅二科，尊賢謀道，有古人之風。繇是
X56n0949_p0879b02║踐朝聞之言，致前席之禮，登律師之堂，請益而求異
X56n0949_p0879b03║焉。後學輩聞其風，則怠者勤，畫者進，不言之化，豈家
X56n0949_p0879b04║至而日見與？甞謂斯文也，指南羣惑，垂裕來裔，為不
X56n0949_p0879b05║俟矣。且患夫後學勞於繕寫而損於學功，損學功則
X56n0949_p0879b06║壅於流通矣，豈若刻板摸印以廣其道哉！乃矢厥謀
X56n0949_p0879b07║於律師，稽首以請，律師三讓而後從，禮也。爰有智海、
X56n0949_p0879b08║可孜二上人，禪門之先覺也，以隨喜之心，專掌其事。
X56n0949_p0879b09║於是筆札得其妙者，雕鏤得其良者，不期月而成厥
X56n0949_p0879b10║功。美矣哉！同聲相應也如此。噫！道患乎不行，既行則
X56n0949_p0879b11║速若置郵；事患乎不立，既立則勢同破竹。夫如是，則
X56n0949_p0879b12║千世之下，無窮之機，彼文受賜而復於聖道矣，何止
X56n0949_p0879b13║夫名垂不朽而已哉！愚講科之務，文學無功，庶覩律
X56n0949_p0879b14║師之行道，某公之立事，仰止之極，輒為後序，繫于篇
X56n0949_p0879b15║之末云。時聖宋三乘天王有事于汾睢之歲，歲在辛
X56n0949_p0879b16║亥六月既望，錢唐沙門釋智圓序。
X56n0949_p0879b17║詳勘金剛般若經印板後序
X56n0949_p0879b18║金剛般若經，譯梵成華者眾矣，盛行乎中夏者，唯後
X56n0949_p0879b19║秦羅什所翻之本耳。但年祀𥧲遠，舛誤實多，好異之
X56n0949_p0879b20║徒，不無添糅。或節為章分，或間以頌文，或前陳啟請，
X56n0949_p0879b21║或中加別譯，或增其字句。古今識者，雖患煩辭，而莫
X56n0949_p0879b22║肯芟夷，乃曰：貴流俗之生善也。遂使淳正之法，日就
X56n0949_p0879b23║澆漓，失真道味。生善之說，其未至也。涅槃所謂加水
X56n0949_p0879b24║之乳，可不是乎？吾嗟歎久之。會信士某，將圖開勒，再
X56n0949_p0879c01║拜稽首，欲吾詳定者，至于再三。吾復思之，黜訛從正，
X56n0949_p0879c02║去濫傳真，吾之職也，豈得辭其勞而固讓之耶？遂然
X56n0949_p0879c03║其請。乃徧搜古本，及考論疏，紕謬者則正定之，妄加
X56n0949_p0879c04║者則刪削之，即啟請頌文，章分增句之例也。其慧命
X56n0949_p0879c05║須菩提一章，乃魏世菩提流支所譯之本，則有之矣。
X56n0949_p0879c06║後人橫議，寫入秦經，世謂幽冥禪師所加六十二字
X56n0949_p0879c07║者是也。既傳秦本，亦宜除削。此既正譯，流行又久，故
X56n0949_p0879c08║且存之，俾好真者知之而勿誦，多愛者讀之而順懷。
X56n0949_p0879c09║經云：阿那含名為不來，而實無來。準義合云無不來。
X56n0949_p0879c10║又三數處唯言發菩提，準義合有心字。或古本闕文，
X56n0949_p0879c11║或聖言互略，並依而傳寫，弗敢加之。其猶春秋夏五，
X56n0949_p0879c12║杜、鄭、服虔皆云闕文，不加月字。吾竊韙之。或曰：經前
X56n0949_p0879c13║啟請，俗云八神有加護之功，何除削邪？答曰：佛以金
X56n0949_p0879c14║剛之寶堅利，以喻般若體用也。此由世人不曉真諦
X56n0949_p0879c15║記中六色金剛之寶，輙加二種，便作神名（八金剛也）。神名
X56n0949_p0879c16║既誤，菩薩亦非（四菩薩也）。風俗濫傳，何足言也？又此經所
X56n0949_p0879c17║在，則為有佛，豈假八神獲利益？請思法喻，自曉是非
X56n0949_p0879c18║（以金剛之寶喻般若之法，非是執金剛神也）。或者曰：啟請可削，其實然也。
X56n0949_p0879c19║且頌文是古德所唱，分章亦疏義所存，存之生善，豈
X56n0949_p0879c20║損大猷？答曰：若以古德所唱，疏義所存，則可添糅經
X56n0949_p0879c21║文者。且釋經之要，豈踰無著、天親二論耶？則亦可添
X56n0949_p0879c22║糅經中矣。故知任意增加，雜乎佛語，無乃不可乎？咨
X56n0949_p0879c23║爾有識，試為思之。且徧誦諸段雜語，已廢讀半卷真
X56n0949_p0879c24║文，何如捨雜誦真，使心無間斷？縱未能即言體道，且
X56n0949_p0880a01║為乘種，亦已深矣。嗚呼！末世任情滋甚。夫雜金以鍮，
X56n0949_p0880a02║豈益金之貴？加絲以麻，豈助絲之美乎？又自古書經，
X56n0949_p0880a03║行以一十七字為準，故古疏分釋諸經，咸以行數為
X56n0949_p0880a04║計，以行約數亦可知。故皇朝策試之式，計其紙數，葢
X56n0949_p0880a05║以十七字為行，二十五行為紙也。近世變亂制度，或
X56n0949_p0880a06║大書則行止三五，或小書則字數至多。大書則曰便
X56n0949_p0880a07║於耆年披讀，小書則曰利於遠行負荷。吁！可怪也。吾
X56n0949_p0880a08║覩耆年者，得小書家書，不倦委讀；遠行者，負重大資
X56n0949_p0880a09║貨，未聞告勞。忍於般若至言，反生懈慢，變其法式，隨
X56n0949_p0880a10║我凡情。我好大則大書，我好小則小寫，少能務本，多
X56n0949_p0880a11║見隨流。如此通經，或當損法，事猶未正，於理如何？夫
X56n0949_p0880a12║子有言：中庸之德，民鮮久矣。今所印本，循乎古制，以
X56n0949_p0880a13║十七字為行，庶使真法流通，永永作則，同見同行，察
X56n0949_p0880a14║我志乎！恐來者不知，故直書以見其意。時大宋天禧
X56n0949_p0880a15║元年丁巳歲秋七月二十五日，於錢唐瑪瑙院講堂
X56n0949_p0880a16║序。
X56n0949_p0880a17║
X56n0949_p0880a18║閑居編第九