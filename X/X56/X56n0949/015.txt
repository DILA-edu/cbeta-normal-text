X56n0949_p0887a09║
X56n0949_p0887a10║
X56n0949_p0887a11║閑居編第十五
X56n0949_p0887a12║
X56n0949_p0887a13║宋孤山沙門　智圓　著
X56n0949_p0887a14║錢唐律德梧公門人覆講記
X56n0949_p0887a15║吾養疾孤山，不與世接者二年矣。閑門幽徑，苔荒草
X56n0949_p0887a16║深，輪蹄之跡，未甞有也。每以寂寥自勝，怡然無悶，而
X56n0949_p0887a17║樂聞人善，不翅己有。恨不能口頌其美於天下君子
X56n0949_p0887a18║前，往往書之簡牘，以詒後世。粵天禧改元之歲春二
X56n0949_p0887a19║月十有六日，律師曰擇梧者，吾友也。泛舟見尋，蔭茂
X56n0949_p0887a20║林、嘯清風者久之。既而語吾曰：釋氏之道，我知之矣。
X56n0949_p0887a21║非夫戒學，則無以檢其容、杜其暴也。禮容修，麤暴不
X56n0949_p0887a22║作，則禪靜智明可得而發也，聖賢之域可得而躋也。
X56n0949_p0887a23║是以能仁制之，上首受之；法密派之，南山嗣之。法既
X56n0949_p0887a24║下衰，人之多僻，以縱任為達道，指戒律為剩物，其將
X56n0949_p0887b01║絕者猶一綫耳，得不大懼乎？我所以勤而講授者，非
X56n0949_p0887b02║徒言也，亦有意於振而用之耳。從我學亦眾矣，望涂
X56n0949_p0887b03║而畏者有之，中道而畫者有之，其克荷者十一爾。我
X56n0949_p0887b04║甞欲廣其道也，於是竊圖誘進之計。來學中有能講
X56n0949_p0887b05║徹於律鈔者，則書其名于其講堂，年而月之，一講則
X56n0949_p0887b06║一書，再講則再書，屢講則屢書，俾不講者知所以誡，
X56n0949_p0887b07║一講以上知所以勸。既誡且勸，則望涂而畏者必整
X56n0949_p0887b08║轡而進，中道而畫者必加鞭而至，然後鳴唱於四方，
X56n0949_p0887b09║踐言而行，則戒律之道不遠而復矣，無外於我道同
X56n0949_p0887b10║矣。敢謀之無外，以為如何哉？吾踧然而對曰：吾聞戒
X56n0949_p0887b11║律之道，布在貝葉，得其人則其道舉，亡其人則其道
X56n0949_p0887b12║弛。吾友之用心果如是邪？吾敢賀戒律之家得其人
X56n0949_p0887b13║矣，其道何患於喪乎？吾樂其善言，多其善誘，肆筆之
X56n0949_p0887b14║為記。
X56n0949_p0887b15║大宋高僧慈光闍梨塔記
X56n0949_p0887b16║闍梨事跡，載在僧史。卒於雍熈間，壽七十五，臘五十
X56n0949_p0887b17║五。晤恩，諱也；脩己，字也；路氏，姓也；姑蘇，維桑之地也；
X56n0949_p0887b18║天台三觀，所學法門也；志因，所承師也；錢唐慈光院，
X56n0949_p0887b19║傳道之處也；高尚廉簡，所理之行也；我師諱源清，受
X56n0949_p0887b20║道之資也。吁！滅後三十一年，有法孫智圓者，得遺骨
X56n0949_p0887b21║於它舍，乃鬻衣僦工，刻石為塔，葬之於孤山瑪瑙坡。
X56n0949_p0887b22║越三年，懼後世不知，乃於塔之左勒崖以識之。是時
X56n0949_p0887b23║天禧二年冬十月既望，越三日乙巳記。
X56n0949_p0887b24║故梵天寺昭闍梨行業記
X56n0949_p0887c01║古君子有德善可稱者，子孫必銘之金石，而明著于
X56n0949_p0887c02║後世焉。於戲！有梵天闍梨者，釋氏中有德善可稱者
X56n0949_p0887c03║與？滅後四年，門人曰從政，大懼師之徽猷堙沒，走孤
X56n0949_p0887c04║山之下，亟謁潛夫，以論譔為請者，半載于茲矣。吾嘉
X56n0949_p0887c05║其忠，乃為述之曰：闍梨諱慶昭，字子文，姓胡氏，錢唐
X56n0949_p0887c06║人也。妙齡厭俗，遯入空門，事師于開化院。年十三歲，
X56n0949_p0887c07║受具品於會稽開元寺。善由夙殖，行無緇磷。及年二
X56n0949_p0887c08║十一，甞誦法華經。一日，恥乎口道其言，而心晦其旨，
X56n0949_p0887c09║倐然有學焉之志。而聞天台教法，會同一性，主盟群
X56n0949_p0887c10║宗。是時有大法師諱源清者，傳此道於同郡奉先寺，
X56n0949_p0887c11║遂北面事之，服勤左右者凡十七年，茂名峻業，頴拔
X56n0949_p0887c12║儕輩。奉先捐代，而闍梨嗣之，講道誨人，有父師之風，
X56n0949_p0887c13║故後進歸之者眾矣。未幾，徙居石壁山，陶然林下，有
X56n0949_p0887c14║終焉之圖。粵郡城之南有梵天寺，寺有上方，即故禪
X56n0949_p0887c15║師巖公棲真之所也。郤倚青嶂，下瞰澄江，雖密邇區
X56n0949_p0887c16║中，而超然事外。寺主沙門曰遇明者，心欣頓宗，且慕
X56n0949_p0887c17║高義，遂以上方為講院，虔請居之，以傳授來學。既辭
X56n0949_p0887c18║不得命，乃由石壁而戾止梵天焉，即景德元年四月
X56n0949_p0887c19║也。真風既揚，遠邇從化，化緣斯既，我報亦終。既而遘
X56n0949_p0887c20║疾彌留，以天禧元年四月二十六日歸寂于所居，世
X56n0949_p0887c21║壽五十五，僧臘四十一。門人孺慕，奉全身葬于大慈
X56n0949_p0887c22║山崇教院之右，禮也。祕丞張公君房為錢唐日，重其
X56n0949_p0887c23║道，因命工琢石為塔以識之。闍梨所講法華、止觀及
X56n0949_p0887c24║諸部經論共百餘周，傳業弟子自咸潤而下凡九十
X56n0949_p0888a01║七人。初，闍梨之居梵天也，甞夢異人語之曰：住此十
X56n0949_p0888a02║三載矣。至終而驗。噫！雖夢寐偶然，豈不或信？闍梨性
X56n0949_p0888a03║厚重，不尚夸耀，講誦之外，端居靜室，宴如也。不結託
X56n0949_p0888a04║以譽，而名亦傳於後；無財食以聚眾，而徒亦僅千百；
X56n0949_p0888a05║不誑誕以駭世，世或歸其仁。君子謂絕此三病，得此
X56n0949_p0888a06║三利，求之叔世，為難能乎？雖欲勿稱，識者其舍諸？吾
X56n0949_p0888a07║執野史筆，江湖間纖善微惡，往往迹諸簡牘，以勸以
X56n0949_p0888a08║懲，況闍梨之行業偉異者邪？既答門人之請，而亦假
X56n0949_p0888a09║之以為訓焉。時天禧四年龍集庚申夏五月五日記。
X56n0949_p0888a10║僕夫泉記
X56n0949_p0888a11║僕夫泉在錢唐郡孤山之墟，瑪瑙院佛殿之西北隅。
X56n0949_p0888a12║深可累尺，廣不極尋。其色素，其味甘。挹之弗盠，撓之
X56n0949_p0888a13║易澄。供飲無羸瓶之凶，浸畦絕為機之歎。異乎哉！大
X56n0949_p0888a14║中祥符九年秋九月二十二日，客有惠吾怪竹數根，
X56n0949_p0888a15║因命僕夫植之。僕夫施鍤掘地，及膚寸而斯泉迸流。
X56n0949_p0888a16║當斯時也，自夏逮秋，天弗雨，草木多焦死，泉源皆竭。
X56n0949_p0888a17║而斯泉也，獨見乎潤物濟人之功，是不易其常性也。
X56n0949_p0888a18║亦猶君子於困窮蹇剝之際，弗改其道，往往修辭立
X56n0949_p0888a19║誠，潛利於物者。吾感而異之，遂疏鑿成沼。既由僕夫
X56n0949_p0888a20║而得之，因號僕夫泉。或曰：僕夫之稱非雅也，宜易之。
X56n0949_p0888a21║對曰：世有因鷙蟲而得者，遂號虎跑；因妖女而化者，
X56n0949_p0888a22║遂號舒姑。吾之僕夫，男子也，豈不貴於妖女乎？人類
X56n0949_p0888a23║也，豈不愈於鷙蟲乎？虎跑、舒姑召而不嫌，而獨鄙僕
X56n0949_p0888a24║夫之稱者，則是貴異類而賤同類，好怪誕而惡淳正，
X56n0949_p0888b01║吾無取焉。且斯泉也，實由僕夫而得之，棄而不稱，是
X56n0949_p0888b02║忘本也。忘本背義，吾心所不忍也。雖僕夫之號鄙且
X56n0949_p0888b03║賤焉，人盡惡之，吾終不能改其稱也。或者曰：然。吾子
X56n0949_p0888b04║之用心，非吾所知也。或者退，因記之。
X56n0949_p0888b05║
X56n0949_p0888b06║閑居編第十五