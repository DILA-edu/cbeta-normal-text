X56n0949_p0888b07║
X56n0949_p0888b08║
X56n0949_p0888b09║閑居編第十六
X56n0949_p0888b10║
X56n0949_p0888b11║宋孤山沙門　智圓　著
X56n0949_p0888b12║三笑圖贊（并序）
X56n0949_p0888b13║昔遠公隱于廬山，送客以虎溪為界，雖晉帝萬乘之
X56n0949_p0888b14║重，桓玄震主之威，亦不能屈也。及送道士陸脩靜、儒
X56n0949_p0888b15║者陶淵明，則過之矣。既覺之，乃𢹂手徘徊，相顧辴然。
X56n0949_p0888b16║噫，得非道有所至，而事有所忘乎。人到于今，寫其形
X56n0949_p0888b17║容，謂之三笑圖，止為戲翫而已，豈知三賢之用心邪。
X56n0949_p0888b18║於是作贊以明之。
X56n0949_p0888b19║釋道儒宗，其旨本融，守株則塞。
X56n0949_p0888b20║忘筌乃通。莫逆之交，其惟三公。
X56n0949_p0888b21║厥服雖異。厥心惟同。見大忘小。
X56n0949_p0888b22║過溪有蹤，相顧而笑，樂在其中。
X56n0949_p0888b23║夜講亭述
X56n0949_p0888b24║心率道而明，道依處而行，則能仁之鷲嶺，宣父之洙
X56n0949_p0888c01║泗，非依其處而行其道與？吾於是創小亭於孤山瑪
X56n0949_p0888c02║瑙坡之岡，背脩竹，面平湖，而鳥無俗音，雲有閑態，蕭
X56n0949_p0888c03║條人外，實為勝游。而以夜講為名者，且欲伸唯心之
X56n0949_p0888c04║說，廣吾佛之道，以訓乎鬼類也。曰：鬼類可訓邪？曰：可
X56n0949_p0888c05║訓也。夫人者，明而形者也；鬼者，幽而隱者也。幽也明
X56n0949_p0888c06║也，莫不皆有心乎？有心則可化，可化則佛之理不遠
X56n0949_p0888c07║復。於戲！明而形者，聞正道而扞格不受者亦眾矣，豈
X56n0949_p0888c08║訓之所及乎？又安知幽而隱者果不可訓邪？且吾佛
X56n0949_p0888c09║之訓，甞及乎鬼神矣。吾雖無似，忝學佛之道，是敢仰
X56n0949_p0888c10║而則之。則夜講亭之設，其有旨哉！若乃高空月正，萬
X56n0949_p0888c11║籟都寂，怪木殭立，群峯若趨。當是時也，空華乎境，谷
X56n0949_p0888c12║響乎聲，說既無說而說，聽亦無聽而聽，不知物為我
X56n0949_p0888c13║乎？我為物乎？雖諸相炳然，而不得一法。噫！理實本然，
X56n0949_p0888c14║亦由亭之助邪？非亭之處吾也，吾安能如是觀乎？彼
X56n0949_p0888c15║幽而隱者，安能如是聞乎？是故亭之設，非止為登高
X56n0949_p0888c16║引望也，所謂道依處而行也，故吾以夜講名之。而亭
X56n0949_p0888c17║利於吾，實非一用也，則夜講之名，包乎眾美矣。其或
X56n0949_p0888c18║忘機默坐，可以養浩然之氣，則曰養素亭；以文會友，
X56n0949_p0888c19║則曰文會亭；春觀卉木，則曰錦繡亭；炎夏追涼，則曰
X56n0949_p0888c20║熏風亭；秋蟾靜照，則曰望月亭；晴山對峙，則曰疊翠
X56n0949_p0888c21║亭；望殘雪，則曰玉峯亭；曝愛日，則曰負喧亭。偶思之，
X56n0949_p0888c22║得其異名七八矣。亭如助吾，更有善其用者，則嘉名
X56n0949_p0888c23║殊號，當更立之也，庶來者知其名之多，而同出於一
X56n0949_p0888c24║亭也。亦猶心性一也，觸類而變，則種種法生，種種法
X56n0949_p0889a01║生，則種種名立，心性豈異乎？法亦心也，心亦名也，胡
X56n0949_p0889a02║為乎體哉？亡焉照焉，生佛同貫，自他一揆，佛之理於
X56n0949_p0889a03║斯可見矣。若斯之益，非亭之韞邪？其有達吾釋氏之
X56n0949_p0889a04║者，登斯亭，辨斯名，則知吾志焉。亭高一丈，廣又增其
X56n0949_p0889a05║四尺，凡四楹，不加赭堊，質而且素，眇覿於營窟橧巢
X56n0949_p0889a06║之世，吾亦懼其奢已甚矣。有宋天禧二年，歲次戊午，
X56n0949_p0889a07║春正月，門學若干人，率金四萬，為吾建之也。曰浩才
X56n0949_p0889a08║者，實尸其事，以土木之工，告成於吾，再拜稽首，請紀
X56n0949_p0889a09║厥由，故為述云。
X56n0949_p0889a10║孤山述
X56n0949_p0889a11║錢唐郡西三數里有孤山者，既卑且狹，但不與眾山
X56n0949_p0889a12║連接，孤然處湖中，似不阿附於眾山，有自得之狀。由
X56n0949_p0889a13║是羣目流盻，眾賢樂遊，好奇者往往來居之，有終焉
X56n0949_p0889a14║之圖。故有浮圖居者五焉，隱人居者一焉，遂古賢達
X56n0949_p0889a15║好之，亦不下於今。至若白樂天、元微之、張祐、許渾輩，
X56n0949_p0889a16║或文於碑，或詩於寺，所以斯山為錢唐勝槩，而天下
X56n0949_p0889a17║知名也。雖崇峰疊巘，連連繞湖，比之斯山，如有羞色。
X56n0949_p0889a18║噫，山以卑狹，不附於眾峯而皆悅之，士有居下位，不
X56n0949_p0889a19║附媚於權要，不託附於形勢者，雖包仁抱義，聳出倫
X56n0949_p0889a20║類，眾必睚眦之，凌侮之，由是名不能顯，道不見用。嗚
X56n0949_p0889a21║呼，山以孤故見好，士以孤故見惡，山乎士乎，人之好
X56n0949_p0889a22║惡何相遼乎？遷好山之心以好士可也。
X56n0949_p0889a23║記夢
X56n0949_p0889a24║曰：夢可記耶？夢可記也。高宗夢得說，仲尼夢奠兩楹，
X56n0949_p0889b01║晉夢二竪，秦夢鈞天，莊周夢蝴蝶，則經籍諸子皆記
X56n0949_p0889b02║夢明矣。繇是遷史而下，歷代史誌亦然也。夢何不可
X56n0949_p0889b03║記乎？曰：夢有吉凶耶？曰：夢無吉凶，吉凶由人也。君子
X56n0949_p0889b04║之有吉夢也，不恃之以忘德；有凶夢也，能改過以自
X56n0949_p0889b05║修，故君子終受其福。小人之有吉夢也，憑之以恣情；
X56n0949_p0889b06║有凶夢也，過之而不改，故小人終受其禍。故曰：夢無
X56n0949_p0889b07║吉凶，吉凶由人也。曰：儒之記夢則聞命矣，敢問釋氏
X56n0949_p0889b08║之記夢有憑乎？曰：信相夢金鼓，法華夢國王，非記夢
X56n0949_p0889b09║如何？曰：以理明之，夢其虗乎？曰：苟以理明，豈一夕之
X56n0949_p0889b10║夢也？百年亦大夢也，百年善惡可記也，一夕善惡胡
X56n0949_p0889b11║不可記耶？噫！記百年之虗善以誑後世，吾寧記一夕
X56n0949_p0889b12║之實夢也。故吾記其夢焉。吾十有三年秋八月臥于
X56n0949_p0889b13║俗舍，一夕夢吾佛於龍王宮夏安居，吾獲侍焉。其謂
X56n0949_p0889b14║龍宮者，堂閣不至高顯，如世之民舍，但廣闊耳。欂櫨
X56n0949_p0889b15║簡素，無山藻之文；軒牕虗疏，無髹彤之飾。佛之狀貌
X56n0949_p0889b16║豐滿，長姝而紫黑色，服青黑袈裟，止一老沙門耳。別
X56n0949_p0889b17║食訖而說法，吾但見撼口，而竟無所聞。夏滿出海，王
X56n0949_p0889b18║族送之于岸。吾從行曠野，莫別其方向，極目漫漫然。
X56n0949_p0889b19║行未幾，有物狀如世𦘕神鬼者，再拜吾佛，累名衣為
X56n0949_p0889b20║座，請訓以道法，佛喻之。既而持一象以獻，佛乘象行
X56n0949_p0889b21║矣，吾從焉。入松門三數里，遙見分岐一里餘，有一小
X56n0949_p0889b22║佛廟，丹其門宇，粉其牆壁，有二人盛服立于門之左
X56n0949_p0889b23║右，如迎候之狀。佛下象，以轡勒授于吾。吾受之，繫于
X56n0949_p0889b24║樹。佛點頭哂之，如謂我知意也。忽然夢覺，至且詣先
X56n0949_p0889c01║君言之。先君喟然歎曰：我以爾嬰孩時多病，故令爾
X56n0949_p0889c02║出家，將令爾友儒讀書為本，干祿於明朝，以光我族。
X56n0949_p0889c03║爾之夢，其久為釋氏子傳道之徵乎？無為他人言之，
X56n0949_p0889c04║此夢吉也。吾心竊疑焉。苟夢佛，蓋為金輝之相，而反
X56n0949_p0889c05║同僧形耶？後八年，學天台三觀于奉先法師（諱源濟）。其
X56n0949_p0889c06║同門人先進者，為吾說四教，且曰：三藏教，佛老比丘
X56n0949_p0889c07║像也。吾心驚喜久之，自謂昔所夢者，其釋迦乎？斷不
X56n0949_p0889c08║疑也。後十年，恨涅槃至典章安微，言不傳于世者二
X56n0949_p0889c09║百餘齡。時抱疾，於水心寺討尋經義焉。至第十五卷，
X56n0949_p0889c10║說如來降曠野鬼神，乃知昔夢此經之徵也。曰：吾於
X56n0949_p0889c11║涅槃，其有緣乎？贊述至後七年，於崇福寺首事筆削，
X56n0949_p0889c12║復夢二沙門盤桓于門。吾遙望而默識之，心自謂此
X56n0949_p0889c13║觀音、龍樹也，驟出迎之。觀音入門而右，龍樹入門而
X56n0949_p0889c14║左，吾肩隨之。行數步，忽自思云：迎而拜之，是禮也。遂
X56n0949_p0889c15║趨而進。拜訖，敘云：觀音則慈覆法界，龍樹實吾宗祖
X56n0949_p0889c16║師。唯願智慧增明，罪根清淨。言訖再拜。觀音垂訓久
X56n0949_p0889c17║之，但不能省記。龍樹唯云：汝見古人（有名夢覺，忘之）鑄劒乎？
X56n0949_p0889c18║但欲有益，不欲有損。於是夢覺撰涅槃三德指歸二
X56n0949_p0889c19║十卷、發源機要兩卷、科十一卷、百非鈔一卷、分經圖
X56n0949_p0889c20║一卷、注疏主贊一卷。不三年而絕筆，復講演傳授之。
X56n0949_p0889c21║噫！非能仁之護念乎？二聖之冥加乎？不然，豈吾之吵
X56n0949_p0889c22║劣，克荷斯文乎？
X56n0949_p0889c23║對友人問
X56n0949_p0889c24║友人問吾曰：子於天台之學，勞其筋骨，苦其思慮，孳
X56n0949_p0890a01║孳然有扶樹心。然於涅槃，不聞師授，而撰記且講，以
X56n0949_p0890a02║傳後學。眾以是疑，傳不習乎？不知其可也。對曰：噫！有
X56n0949_p0890a03║是疑乎？有是疑也，吾有說焉。古者周公聖人，既攝政，
X56n0949_p0890a04║於是制禮作樂，號令天下，章章然，巍巍然。至于周室
X56n0949_p0890a05║衰弱，王綱解紐，禮喪樂崩，號令不行。孔子有聖德而
X56n0949_p0890a06║無聖位，乃刪詩書，定禮樂，贊易道，約魯史，修春秋，以
X56n0949_p0890a07║代賞罰，使亂臣賊子懼。仲尼無他也，述周公之道也。
X56n0949_p0890a08║孔子沒，微言絕，異端起，而孟軻生焉，述周、孔之道，非
X56n0949_p0890a09║距楊、墨。漢興雜覇，王莾僭篡，楊雄生焉，撰太玄、法言，
X56n0949_p0890a10║述周、孔、孟軻之道，以救其弊。漢、魏以降，至晉惠不道，
X56n0949_p0890a11║中原喪亂，賞罰不行。隋世王通生焉，修六經，代賞罰，
X56n0949_p0890a12║以晉惠始，而續經中說行焉，蓋述周、孔、軻、雄之道也。
X56n0949_p0890a13║唐得天下，房、魏既沒，王、楊、盧、駱作淫侈之文，悖亂正
X56n0949_p0890a14║道。後韓、柳生焉，宗古還淳，以述周、孔、軻、雄、王通之道
X56n0949_p0890a15║也。以是觀之，異代相師矣。代異人異，辭異而道同也。
X56n0949_p0890a16║不聞周公面授於孔子，孔子面授於孟軻也。在吾釋
X56n0949_p0890a17║氏亦然也。文殊一性宗，不聞面授於龍樹也；龍樹三
X56n0949_p0890a18║觀義，不聞面授於惠文也。而天下咸云：龍樹師於文
X56n0949_p0890a19║殊，慧文師於龍樹矣。龍樹、慧文之道，至南岳、天台而
X56n0949_p0890a20║張大之，引而伸之。後章安宗其道，撰涅槃疏，年將二
X56n0949_p0890a21║百，至荊溪治定之，然後得盡善矣。吾於涅槃尋疏而
X56n0949_p0890a22║自得微旨者，吾師荊溪也，誰云無師授耶？若以面授
X56n0949_p0890a23║則可傳道者，荀卿面授於李斯，而相秦始也，焚書坑
X56n0949_p0890a24║儒；亡名師而面授於元嵩，而佞周武也，滅釋毀佛。豈
X56n0949_p0890b01║面授能傳道哉？吾以得古人之旨，行古人之道為傳
X56n0949_p0890b02║授，不以目其人，耳其聲，不知其所以美者為傳授也。
X56n0949_p0890b03║
X56n0949_p0890b04║閑居編第十六