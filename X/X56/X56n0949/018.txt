X56n0949_p0892b01║閑居編第十八
X56n0949_p0892b02║宋孤山沙門　智圓　著
X56n0949_p0892b03║善惡有餘論
X56n0949_p0892b04║易曰：積善之家，必有餘慶；積不善之家，必有餘殃。舊
X56n0949_p0892b05║說謂善惡延于子孫，故曰餘殃餘慶也。而世共疑之。
X56n0949_p0892b06║且瞽、鮌積惡而有舜、禹之餘慶，勛、華積善而有朱、均
X56n0949_p0892b07║之餘殃，何聖言之無徵邪？以無徵言以訓人，是誘人
X56n0949_p0892b08║嚮惡而倍善也，豈聖人之意邪？故牛僧儒作善惡無
X56n0949_p0892b09║餘論，謂積善慶於身，積不善殃於身，俱無餘也。理則
X56n0949_p0892b10║美矣，奈何反聖人之經乎？聖人言有餘，僧儒言無餘，
X56n0949_p0892b11║非反而何？吾觀聖人之言，聖人之旨，若仰青天而覩
X56n0949_p0892b12║白日，非不明也，由先儒瞽說，雰而翳之，使僧儒之才，
X56n0949_p0892b13║往往未見其旨而惑其言也。請揚搉而陳之。夫餘殃
X56n0949_p0892b14║餘慶之說，蓋繫於己，不繫於子孫也。何哉？且士有履
X56n0949_p0892b15║仁義、盡忠孝者之謂積善也，豈但享福於一朝，其實
X56n0949_p0892b16║垂令名於百世也。垂令名於百世，非餘慶邪？其悖逆
X56n0949_p0892b17║殘賊者之謂積惡也，豈但速禍於一朝，其亦垂醜名
X56n0949_p0892b18║於百世。垂醜名於百世，非餘殃邪？抑又積善之大者，
X56n0949_p0892b19║唯堯、舜乎？人到于今，以天下之善歸之，而堯、舜之善
X56n0949_p0892b20║未必若是之極也。故曰：博施濟眾，堯、舜其猶病諸。今
X56n0949_p0892b21║以天下之善悉歸之，餘慶之驗也。積惡之大者，非桀、
X56n0949_p0892b22║紂邪？人到于今，以天下之惡歸之，而桀、紂之惡未必
X56n0949_p0892b23║若是之極也。故曰：紂之為惡，不如是之甚也。今以天
X56n0949_p0892b24║下之惡悉歸之，餘殃之驗也。噫！聖人之言之旨，微而
X56n0949_p0892c01║顯哉！先儒誤傳於前，故使驅逐舊說者流而忘反。僧
X56n0949_p0892c02║孺雖知善惡不可延於子孫，而皆不察說者之非，而
X56n0949_p0892c03║𦤞卼於聖言，故論之以杜詭說。如謂不然，以俟君子。
X56n0949_p0892c04║周公撻伯禽論
X56n0949_p0892c05║禮記曾子問曰：周公相，踐阼而治，抗世子法於伯禽，
X56n0949_p0892c06║欲令成王之知父子、君臣、長幼之道。成王有過，則撻
X56n0949_p0892c07║於伯禽，所以示成王世子之道也。鄭康成云：以成王
X56n0949_p0892c08║之過擊伯禽，則足以感喻焉。吾謂周公無撻伯禽之
X56n0949_p0892c09║事也，蓋傳之者濫耳。漢儒因而妄錄焉，非聖師仲尼
X56n0949_p0892c10║之所述也。康成隨而妄注焉，非七十子之徒面受聖
X56n0949_p0892c11║旨也。請試論之。夫周公，大聖也，治其家，有治國之道，
X56n0949_p0892c12║故能刑于四海，訓乎萬世也。罰者必以罪，賞者必以
X56n0949_p0892c13║功，不畏強禦，不侮鰥寡，是聖人之用心也。於民乃爾，
X56n0949_p0892c14║況於己子哉？是故聖人意誠而後心正，心正而後身
X56n0949_p0892c15║修，身修而後家齊，家齊而後國治，國治而後天下平。
X56n0949_p0892c16║且伯禽，傳體也，苟無辜而受撻，是周公自撻於己身
X56n0949_p0892c17║也。苟成王日十其過，則伯禽十受其撻；百其過，則百
X56n0949_p0892c18║受其撻。嗚呼！伯禽無辜受撻，其狂濫無告者何甚乎？
X56n0949_p0892c19║周公知無罪而撻之，其欺心亦何甚乎？夫瞽瞍之虐
X56n0949_p0892c20║舜，未如是之甚也，何哉？夫瞽瞍實不識舜之賢且聖
X56n0949_p0892c21║也，以情之所惡，故虐之耳。周公知伯禽之無罪，又非
X56n0949_p0892c22║情之惡，但以成王有過，故撻以威之者，則虐於瞽瞍
X56n0949_p0892c23║遠矣，豈聖人之用心哉？
X56n0949_p0892c24║生死無好惡論
X56n0949_p0893a01║予中庸子寢疾于床，其手足也將啟，其神爽也將亡，
X56n0949_p0893a02║而乃怡然無悶，以道自強。客有問予疾者，避席而起，
X56n0949_p0893a03║握手而語曰：夫人好之大者，莫若生乎？惡之大者，莫
X56n0949_p0893a04║若死乎？予觀子也，於生似無所好，於死似無所惡。予
X56n0949_p0893a05║也惑，敢問。中庸子喟然歎曰：大哉問。居，吾語汝野哉。
X56n0949_p0893a06║世人唯知惡其死，而不知惡其生，可不大哀乎。何居
X56n0949_p0893a07║（音基楚語）？夫枝必有根，流必有源。噫，生者不曰死之根源
X56n0949_p0893a08║乎？既有其生，安得無死？生也，人之始；死也，人之終。物
X56n0949_p0893a09║既有始終，人故有生死。故涅槃曰：功德黑闇，姉妹相
X56n0949_p0893a10║隨，有智主人，二俱不受。此則不受其生，故無其死矣。
X56n0949_p0893a11║且夫春必有冬，晝必有夜，其有好春而惡冬，好晝而
X56n0949_p0893a12║惡夜，豈不大愚乎？生死者，亦猶春冬晝夜也，何所好
X56n0949_p0893a13║惡哉？故莊周曰：以無為首，以生為脊，以死為臗。故知
X56n0949_p0893a14║有無死生，乃一體也，豈可存其脊而去其臗耶？吾以
X56n0949_p0893a15║此觀之，故於生無所好，於死無所惡也。抑又吾年四
X56n0949_p0893a16║十有七矣，比夫顏子，不曰天壽乎？苟有期頥之壽，比
X56n0949_p0893a17║于容、彭輩，亦殤子耳。高下之相形，長短之相傾，蒙（音尨）
X56n0949_p0893a18║茸乎，豈有止足哉？吾無顏子之賢，而壽且過之，敢有
X56n0949_p0893a19║不足之心耶？然此皆域內之說，非吾域外之旨也。吾
X56n0949_p0893a20║欲談之，將恐中士在乎存亡之際，下士聞之則大笑
X56n0949_p0893a21║之也。客曰：願聞域外之說，以袪蒙𠫤。予曰：夫天理寂
X56n0949_p0893a22║然，曾無生滅之朕乎？妄情分動，遂見去來之迹矣。譬
X56n0949_p0893a23║夫以清淨目觀晴明空，唯一精虗，都無瑕翳。苟瞪目
X56n0949_p0893a24║勞視，則狂華亂生。華既有生，而亦有滅。愚者無故，好
X56n0949_p0893b01║華生而惡華滅，而不知華本自無好惡之心，是徒勞
X56n0949_p0893b02║耳。故楞嚴曰：皆由不知常住真心，性淨明體，用諸妄
X56n0949_p0893b03║想。此想不真，故有輪轉。又曰：尚無有生，欲何名滅？又
X56n0949_p0893b04║曰：生滅去來，本如來藏。蓋謂此也。吾又以是觀之，故
X56n0949_p0893b05║於生無所欣，於死無所怖也。客曰：美哉言乎！夫至當
X56n0949_p0893b06║歸一，精義無二。我將稟子之言，踐而行之。而子之兩
X56n0949_p0893b07║說，予誰適從？予曰：夫諸佛常依二諦說法，吾敢違之
X56n0949_p0893b08║哉？吾前之說，俗諦也；後之說，真諦也。吾以真俗求之，
X56n0949_p0893b09║而見於生不足可欣，於死不足可惡。又甞以二說交
X56n0949_p0893b10║戰於胸中，而真諦勝。子思吾兩說，隨其所得，足可以
X56n0949_p0893b11║治心矣。雖孟子有言曰：魚亦吾好也，熊掌亦吾所好
X56n0949_p0893b12║也。二者不可兼，捨魚而食熊掌矣。爾果能捨俗諦之
X56n0949_p0893b13║魚，食真諦之熊掌者，不亦美乎？爾其勉之。客霍然驚
X56n0949_p0893b14║視，且曰：未之聞也，敢不寤寐思之，使至斯道也。於是
X56n0949_p0893b15║再拜于牀下，循墻而去。（乾興改元之歲正月五日，予中庸子有疾弗瘳，乃口占斯
X56n0949_p0893b16║文，命門人雲卿者筆之。）
X56n0949_p0893b17║福善禍淫論
X56n0949_p0893b18║傳曰：福善禍淫。或者謂驗之於事，則為善而召禍，為
X56n0949_p0893b19║惡而致福，亦多矣。其鬼神之無靈耶？格言之近誣耶？
X56n0949_p0893b20║故論以辨之，以示昧者。夫世所謂禍福者，以富貴崇
X56n0949_p0893b21║高、安康壽考之謂福也，貧賤側陋、刑戮短折之謂禍
X56n0949_p0893b22║也。苟惡人之享富貴，善人之處貧賤，則反覆而懷疑，
X56n0949_p0893b23║必謂鬼神之無靈，格言之近誣矣，蓋庸人之情也。夫
X56n0949_p0893b24║君子之謂禍福者，異乎哉？為仁者，有大順之顯名，垂
X56n0949_p0893c01║于億載之下，雖童子婦人，猶知貴而好之，非福如何？
X56n0949_p0893c02║豈以一世貧賤側陋、刑戮短折之為禍也？夷、齊實貧
X56n0949_p0893c03║賤矣，而曰：伯夷、叔齊，賢人也。比干實刑戮矣，而曰：商
X56n0949_p0893c04║有三仁焉。顏回實短折矣，而曰：回也，三月不違仁。由
X56n0949_p0893c05║是後世聞其名，愛之如父母，斯謂福善也。為不仁者，
X56n0949_p0893c06║有至惡之顯名，垂于億載之下，雖童子婦人，猶知賤
X56n0949_p0893c07║而惡之，非禍如何？豈一世富貴崇高、安康壽考之謂
X56n0949_p0893c08║福也？商受、齊景實富貴崇高矣，而謂之獨夫受，又曰
X56n0949_p0893c09║無德而稱焉。其安康壽考者，不可勝說，咸以不仁不
X56n0949_p0893c10║道，使後世聞其名者，賤之如禽獸，斯謂禍淫也。嗚呼！
X56n0949_p0893c11║以億載之美名，使人從而尊之，不愈乎一世之富貴
X56n0949_p0893c12║耶？億載之惡名，使人從而卑之，不愈乎一世之貧賤
X56n0949_p0893c13║耶？故世所謂禍福者，得其小者近者；君子所謂禍福
X56n0949_p0893c14║者，得其大者遠者也。詩云：愷悌君子，求福不回者，吾
X56n0949_p0893c15║謂求大者遠者也。或曰：箕子陳五福，則子無取耶？曰：
X56n0949_p0893c16║以仁義而直富壽者，其誰曰不然乎？以不仁而幸富
X56n0949_p0893c17║貴者，吾無取焉。仲尼所謂不義而富且貴，於我如浮
X56n0949_p0893c18║雲。孟子曰：以不仁而處大位，是播醜於眾人之上也。
X56n0949_p0893c19║矧箕子五福，其五者曰攸好德。且所好在德，而獲富
X56n0949_p0893c20║壽康寧考終命者，豈不偉與？孟子云：修天爵而人爵
X56n0949_p0893c21║從之是也。以無德而幸富貴康寧考終命者，吾無取
X56n0949_p0893c22║也。故嚮謂福有大小遠近者，蘊乎五中也。噫！吳太宰
X56n0949_p0893c23║𱘡以阿君受賂於世，則富貴矣。人到于今賤之，必謂
X56n0949_p0893c24║之讒賊也。伍員以忠諫致死於世，則刑戮矣。人到于
X56n0949_p0894a01║今貴之，必謂之忠賢也。而布在祀典，享血食之不暇，
X56n0949_p0894a02║福善禍淫之驗，其昭昭乎！其昭昭乎！若為善而享富
X56n0949_p0894a03║貴，為惡而受貧賤者，何必論為。
X56n0949_p0894a04║
X56n0949_p0894a05║閑居編第十八