X56n0949_p0900c05║
X56n0949_p0900c06║
X56n0949_p0900c07║閑居編第二十四
X56n0949_p0900c08║
X56n0949_p0900c09║宋孤山沙門　智圓　著
X56n0949_p0900c10║荅李秀才書
X56n0949_p0900c11║隴西秀才昨惠書屬愚，故疾屢作而弗果荅。邇者又
X56n0949_p0900c12║以手簡為貺，遂并而閱之，而皆辭理端勁，志氣激揚，
X56n0949_p0900c13║將欲刮去浮華，驅還淳正，言何大而旨何深邪？不以
X56n0949_p0900c14║愚為無似者，謂知古人道，有古人文，此亦秀才謬聽
X56n0949_p0900c15║之過也。然愚於林下養疾，講佛經外，亦頗有志於斯
X56n0949_p0900c16║文。秀才知我者，驟扣於愚，愚如不言，是失人也。今陳
X56n0949_p0900c17║顛亂一說，惟秀才聽之。夫論文者多矣，而皆駮其妖
X56n0949_p0900c18║蠱，尚其淳粹，俾根抵仁義，指歸道德。不爾，而但在文
X56n0949_p0900c19║之辭，似未盡文之道也。愚竊謂文之道者三：太上立
X56n0949_p0900c20║德，其次立功，其次立言。德，文之本也；功，文之用也；言，
X56n0949_p0900c21║文之辭也。德者何？所以畜仁而守義，敦禮而播樂，使
X56n0949_p0900c22║物化之也。功者何？仁義禮樂之有失，則假威刑以防
X56n0949_p0900c23║之，所以除其菑而捍其患也。言者何？述其二者以訓
X56n0949_p0900c24║世，使履其言，則德與功其可至矣。然則本以正，守用
X56n0949_p0901a01║以權，既辭而闢之，皆文也。故曰：仲尼祖述堯舜，憲章
X56n0949_p0901a02║文武焉。堯舜非德邪？文武非功邪？故愚甞以仁義之
X56n0949_p0901a03║謂文，故能兼於三也。以三者豈越仁義哉？或曰：經天
X56n0949_p0901a04║緯地曰文，聖人之說也。子以仁義不亂，其非聖邪？曰：
X56n0949_p0901a05║夫仁義者，在天曰陰陽，在地曰柔剛。非夫仁義，則胡
X56n0949_p0901a06║以經乎天？非夫仁義，則胡以緯乎地？是故率天地之
X56n0949_p0901a07║性而生者，心必則乎德義之經，口必道乎訓格之言，
X56n0949_p0901a08║言之所施，期乎救弊。且句句警䇿，言言箴戒，尚慮無
X56n0949_p0901a09║益於世，而代人競以淫辭媚語，聲律拘忌，夸飾器用，
X56n0949_p0901a10║取悅常情，何益於教化哉？何益於教化哉？然則用心
X56n0949_p0901a11║存公，性其情者，然後可立於言。苟心之不公，情之不
X56n0949_p0901a12║性，雖艱其句，險其辭，必有反經非聖之說者。故率情
X56n0949_p0901a13║之所為，未見有益於教也。或曰：情動於中而形於言，
X56n0949_p0901a14║何率情之非乎？曰：有是哉，節情以中則可。噫，立言者
X56n0949_p0901a15║莫不由喜怒哀樂內動乎？夫喜而不節，則其言佞；怒
X56n0949_p0901a16║而不節，則其言訐；哀而不節，則其言懦；樂而不節，則
X56n0949_p0901a17║其言淫。樂不至于淫，哀不至于懦，怒不至于訐，喜不
X56n0949_p0901a18║至于佞，惡則貶而懲之，善則襃而勸之，本之以道德，
X56n0949_p0901a19║守之以淳粹，則播于百世，流乎四方，踵孟肩楊，諒無
X56n0949_p0901a20║慙德矣。故曰：喜怒哀樂之未發謂之中，發而皆中節
X56n0949_p0901a21║謂之和。中也者，天下之大本也；和也者，天下之達道
X56n0949_p0901a22║也。故愚以庶乎中和為立言之大要也，則德乎功乎，
X56n0949_p0901a23║可踐言而至也。秀才以為如何哉？惟秀才圖之。
X56n0949_p0901a24║與門人書
X56n0949_p0901b01║近得汝書云：以吾所撰界相牓序，勒石以圖不朽，亦
X56n0949_p0901b02║宜矣。吾雖不敏，而實錄其事，庶可貽後也。客有至自
X56n0949_p0901b03║華亭者，謂吾云：見石上刻界相字，改為戒字。吁，可怪
X56n0949_p0901b04║也！為寫者無識誤作耶？為汝輩不知所以妄改耶？果
X56n0949_p0901b05║寫者之誤，亦汝過也。此序汝之請也，汝實尸之，其猶
X56n0949_p0901b06║虎兕出柙，龜玉毀櫝，誰之過歟？夫經、史、子、集，假借之
X56n0949_p0901b07║字則有之矣。禮記逍遙作消搖，早暮作蚤莫；左傳埋
X56n0949_p0901b08║馬屎，史記三遺屎，皆用弧矢字；莊子筌罤作蹄；史記
X56n0949_p0901b09║雀羅作爵；文選吳越作粵，此皆假借或古字然也。若
X56n0949_p0901b10║疆界字，不聞假借戒慎字也。況結界戒律之名，出乎
X56n0949_p0901b11║佛教，佛教始乎東漢，律藏譯在後秦，後賢製字頗足，
X56n0949_p0901b12║佛教憑之，故假借者或寡矣。故結界戒律之名，本諸
X56n0949_p0901b13║律藏，二字元分，何輒改之耶？以此勒石，非圖不朽之
X56n0949_p0901b14║謂也，適足播醜於後世，取笑於四方耳。然有識者讀
X56n0949_p0901b15║之，不察其所以，必罪吾心之荒，吾學之寡也。其或察
X56n0949_p0901b16║其所以者，必罪寫者之誤，作後生之改也。噫！苟百世
X56n0949_p0901b17║之下，四海之人，皆有識也，果能罪吾心荒也，學寡也，
X56n0949_p0901b18║吾所以懼者，竊恐吾沒後，童蒙輩以吾為古人也，且
X56n0949_p0901b19║曰：此能序事也，必有學矣。既勒于石也，必可則矣。既
X56n0949_p0901b20║謂有學矣，可則矣，乃謂結界之字，宜作戒律字書之
X56n0949_p0901b21║也。苟見是者，謗以為非，執此之非，崇以為是，人或告
X56n0949_p0901b22║之以正，必扞格而不受，乃曰：彼古人也，勒于石矣。豈
X56n0949_p0901b23║非哉？由是一以教十，十以教百，百以教千，至于無窮，
X56n0949_p0901b24║漫衍天下，速若置郵，何其然耶？正說難行，邪說易行，
X56n0949_p0901c01║必然之理也。若然者，是吾亂名改作，聾瞽於後學也，
X56n0949_p0901c02║豈不大懼乎？以吾尚知大懼，汝誤吾之文，誑後之人，
X56n0949_p0901c03║安得不益懼於吾乎？汝宜速磨滅改正之，無貽我羞。
X56n0949_p0901c04║
X56n0949_p0901c05║閑居編第二十四