X56n0949_p0901c06║
X56n0949_p0901c07║
X56n0949_p0901c08║閑居編第二十五
X56n0949_p0901c09║
X56n0949_p0901c10║宋孤山沙門　智圓　著
X56n0949_p0901c11║辨錢唐名
X56n0949_p0901c12║錢唐之名，史記、漢書字皆無土，而罔測厥由。史記曰，
X56n0949_p0901c13║始皇東巡至錢唐。則秦時已有其號也。漢書地理誌
X56n0949_p0901c14║曰，會稽西部居在錢唐。洎王莽僣篡，國號大新，而亂
X56n0949_p0901c15║名改作，因易錢唐為泉亭也。郡既逼江，百姓患之。後
X56n0949_p0901c16║漢郡議曹華德信巨富，以錢市土，創築海塘，預為之
X56n0949_p0901c17║防，居人賴其惠，乃文于碑以紀其功。因去王莾偽號，
X56n0949_p0901c18║復曰錢唐。由是字或從土者，蓋美其創築之功也。故
X56n0949_p0901c19║錢唐字或單作，或從土，雖二體通用，吾從古也，而字
X56n0949_p0901c20║欲單作。噫，今之人不師古者，豈獨錢唐名哉。
X56n0949_p0901c21║評錢唐郡碑文
X56n0949_p0901c22║有客謂吾曰：錢唐郡唐賢遺文多矣，其辭理雅㧞者
X56n0949_p0901c23║三焉：盧元輔胥山碑銘首之，元稹石經記次之，白居
X56n0949_p0901c24║易冷泉亭記又其次也，餘無取焉。吾謂白氏石函記
X56n0949_p0902a01║不在三文下。夫文者，明道之具，救時而作也。使樂天
X56n0949_p0902a02║位居宰輔者，則能以正道相天子，惠及於蒼生矣。見
X56n0949_p0902a03║四海九州之利害，皆如西湖也；察邦伯牧長之情偽，
X56n0949_p0902a04║皆如縣官也；禮刑得中，民無失所，如湖水畜洩以時
X56n0949_p0902a05║也。仁心仁政，盡在斯文矣。盧元輔雖高其辭，而敘伍
X56n0949_p0902a06║員皆先儒舊說，未見異者。而旌忠獎孝，可以為訓，有
X56n0949_p0902a07║益之文也，但諸侯之事耳，王道取之則未也。元稹於
X56n0949_p0902a08║釋氏則為得矣。白公冷泉亭記，夸飾山水之辭耳，無
X56n0949_p0902a09║用之文也。或謂不然。吾以道取，如以辭取，石函之文，
X56n0949_p0902a10║甘居其下。或曰：石函、冷泉，皆白公記也，何褒貶之異
X56n0949_p0902a11║耶？曰：楊子云：老子之言道德，吾有取焉耳；及搥提仁
X56n0949_p0902a12║義，滅絕禮樂，吾無取焉耳。管夷吾合諸侯，正天下，則
X56n0949_p0902a13║仲尼以之為仁；及其反坫塞門，則以之為小器。老子、
X56n0949_p0902a14║管氏豈異乎？愛而知其惡，瑜不掩瑕，君子之道也。
X56n0949_p0902a15║疑程侯碑
X56n0949_p0902a16║盧叔微撰程侯碑曰：程侯諱昭說，字大川，江東青山
X56n0949_p0902a17║人也。昔吳越間開國而爵，奉正朔于中朝。大川起布
X56n0949_p0902a18║素，縻吳之祿，累跡其貴位。大川少負器能，鍾為大度。
X56n0949_p0902a19║或吳人付其軍旅之事，賓嘉之禮，郊廟之祀，黜陟之
X56n0949_p0902a20║任，自大川出者，雖智優識廣，官崇位重，來視其職，莫
X56n0949_p0902a21║能參議焉。於是吳人用之，而爵祿不暇出，宏聲洋洋，
X56n0949_p0902a22║充塞江表。大川性厚於仁義，且博施於人，惠澤于下，
X56n0949_p0902a23║雖飲食寤寐，未之能忘。吳越間負文辭講學智辯之
X56n0949_p0902a24║士，洎陰陽術數射御之人，苟不及其祿，將沒于飢餧
X56n0949_p0902b01║者，自出入于大川之門，或聽于諸己，並環室以居之，
X56n0949_p0902b02║而加其服玩車馬之盛，則稻粱之給，繒帛之費，貨財
X56n0949_p0902b03║之用，無不充于囷匱焉。而喪祭嫁娶之事，皆出于大
X56n0949_p0902b04║川。且如斯之類者百數。又曰：且善人君子，樂德要害
X56n0949_p0902b05║者眾矣，故聖賢其猶病諸。大川果以多賢，荏于羣口，
X56n0949_p0902b06║為吳人殺之，其骨葬于會稽古城之南七里長松之
X56n0949_p0902b07║下。時國人以邦之忌，赫赫然畏禍黷于己，是以大川
X56n0949_p0902b08║之賢，而史傳不得書，金石不得銘，廟食不得祀，百歲
X56n0949_p0902b09║之下，德音無聞。予讀其文，見叔微痛程侯報施之無
X56n0949_p0902b10║應，罪吳人進佞以害賢也。竊謂叔微乃彰程侯之過，
X56n0949_p0902b11║非紀其善也。何哉？聚士以沽虗名，驟施以奪君權。虗
X56n0949_p0902b12║名足以動民俗，驟施足以收人心。蓋苞藏險惡，將圖
X56n0949_p0902b13║篡逆者也。易曰：臣弒君，子弒父。其所由來漸矣。嚮使
X56n0949_p0902b14║吳人辨之不早也，則社稷為程氏所有矣。孟子曰：人
X56n0949_p0902b15║必自侮，然後人侮之；家必自毀，而後人毀之；國必自
X56n0949_p0902b16║伐，而後人伐之。程侯失人臣之道，自取滅亡，吳人從
X56n0949_p0902b17║而殺之，宜矣。夫立軍功、拓土疆者，豈若漢之衛、霍乎？
X56n0949_p0902b18║予讀霍驃騎傳，見太史公云：蘇建語余曰：吾甞謂大
X56n0949_p0902b19║將軍至尊重，而天下之賢大夫每稱焉。願將軍觀古
X56n0949_p0902b20║名將所招選擇賢者，勉之哉！大將軍謝曰：自魏其、武
X56n0949_p0902b21║安之厚賓客，天子常切齒。彼親附士大夫，招賢絀不
X56n0949_p0902b22║肖者，人主之柄也。人臣奉法遵職而已，何以招士？驃
X56n0949_p0902b23║騎亦放此。意其為將如此。以漢天子之強盛，猶切齒
X56n0949_p0902b24║以懷疑。以衛、霍之大功，尚無敢招納賢士，矧吳、越，戰
X56n0949_p0902c01║國也；程侯，陪臣也，而奪主之柄，吳人安得不疑哉？傳
X56n0949_p0902c02║云：公子商臣驟施於國，而多聚士，盡其家貸於公，有
X56n0949_p0902c03║司以繼之，而卒為亂。厥或程侯守臣子之道，士之果
X56n0949_p0902c04║賢者，則薦之於君；果不賢者，則以君命而斥之，使歸
X56n0949_p0902c05║美於君者，豈有會稽之禍耶？予觀叔微之文，見程侯
X56n0949_p0902c06║不軌之跡，如指諸掌，史傳不書其罪，亦幸矣。叔微，大
X56n0949_p0902c07║儒也，而不譏程侯之過，以儆將來，反以為賢者，未知
X56n0949_p0902c08║其可乎？予竊疑之，故書之，以竢知聖道者為我辨惑
X56n0949_p0902c09║焉。
X56n0949_p0902c10║辨荀卿子
X56n0949_p0902c11║仲尼既沒，異端叢起，正道焚如，天下生民不歸楊則
X56n0949_p0902c12║歸墨，惟孟軻、荀卿子著書以明乎聖道，周游以說其
X56n0949_p0902c13║時君，志在黜覇而躋王也，驅澆而歸淳也。雖道不見
X56n0949_p0902c14║用，而空言垂世，俾百代之下知去邪崇正，尊仁義，貴
X56n0949_p0902c15║禮樂，有履而行者，則王道可復焉。故世謂大儒者，必
X56n0949_p0902c16║以荀、孟配而稱之。陸魯望以李斯學于荀卿，入秦為
X56n0949_p0902c17║丞相，佞始皇，乃焚書坑儒，反責荀子不知斯之不仁
X56n0949_p0902c18║而傳其道，是昧於觀聽，因謂荀子之不賢非大儒也。
X56n0949_p0902c19║予謂陸言之失也。果以斯之不仁知況之不賢者，唐、
X56n0949_p0902c20║虞、周公皆聖人也，而子有丹朱、商均之不肖，弟有管
X56n0949_p0902c21║叔、蔡叔之不仁，豈以子弟之不肖不仁而謂勛、華姬
X56n0949_p0902c22║且非聖耶？果為聖也，則安可以李之不仁責荀之不
X56n0949_p0902c23║賢耶？或曰：唐虞知子之不肖，遂禪位于舜禹，豈比夫
X56n0949_p0902c24║荀子不察斯之不仁而傳道耶？曰：禪位與傳道豈類
X56n0949_p0903a01║乎？夫傳道者，教誨之也。禪位者，授其名器也。虞舜之
X56n0949_p0903a02║於朱均也，豈無教誨乎？知不肖而不教者，豈曰聖人
X56n0949_p0903a03║乎？儻荀子有位而傳乎斯者，可責之為不賢也。教誨
X56n0949_p0903a04║而責之，無乃不可乎？仲尼曰：與其進也。孟子曰：來而
X56n0949_p0903a05║不距。此謂教誨之道也。或曰：李斯何人也，受況之教
X56n0949_p0903a06║誨而不仁至是乎？曰：下愚也。雖受其教誨，而以仁義
X56n0949_p0903a07║禮樂止為飾姦之具耳，踐而行之不可也。及其得志
X56n0949_p0903a08║於秦，焚書坑儒，又何怪也？仲尼曰：唯上智與下愚不
X56n0949_p0903a09║移。蓋言下愚雖曰聞仁義，不可使之賢也。其李斯之
X56n0949_p0903a10║謂歟？魯望誣荀亦已甚矣，因辨之。
X56n0949_p0903a11║好山水辨
X56n0949_p0903a12║山也，水也，君子好之甚矣，小人好之亦甚矣。好之則
X56n0949_p0903a13║同也，所以好之則異乎？夫君子之好也，俾復其性；小
X56n0949_p0903a14║人之好也，務悅其情。君子知人之性也本善，由七情
X56n0949_p0903a15║而汩之，由五常而復之，五常所以制其情也。由是觀
X56n0949_p0903a16║山之靜似仁，察水之動似知，故好之則心不忘於仁
X56n0949_p0903a17║與知也。心不忘仁與知，則動必由於道矣。故曰：仁者
X56n0949_p0903a18║樂山，知者樂水焉。小人好之則不然，唯能目嵯峨，耳
X56n0949_p0903a19║潺湲，以快其情也。孰為仁乎？孰為知乎？及其動也，則
X56n0949_p0903a20║必乖其道矣。故曰：小人而無忌憚也。夫蜚與走非不
X56n0949_p0903a21║好山也，鱗與介非不好水也，唯不能內思仁與知耳。
X56n0949_p0903a22║嗚呼！人有振衣高岡，濯足清淵，而心不能復其性，履
X56n0949_p0903a23║不能由於道者，蜚走鱗介之好歟？
X56n0949_p0903a24║議秦王役鬼
X56n0949_p0903b01║代傳始皇役鬼徙山，既非史記所載，抑又不近人情
X56n0949_p0903b02║也，知其謬說眾矣。雖然，謬說之興，必有由也。吾疑役
X56n0949_p0903b03║鬼之說，非當時男怨女曠之辭邪？後世濫傳，乃謂實
X56n0949_p0903b04║能役鬼也。何哉？秦既以衡吞從，滅二周，亡六國，至于
X56n0949_p0903b05║始皇，威震四海，不能克己以禮，守位以仁，而侈心日
X56n0949_p0903b06║熾，暴政日作，黷翫干戈，崇麗宮室，峻刑罰，惑神仙。南
X56n0949_p0903b07║取百越，北築長城，翫干戈也；建阿房，搆望夷，麗宮室
X56n0949_p0903b08║也；謗議者族，偶語者斬，峻刑罰也；率童男丱女，從徐
X56n0949_p0903b09║福，泛滄溟，求蓬萊，採神藥，惑神仙也。當是時也，民不
X56n0949_p0903b10║聊生，蚩蚩黔黎，噢咿相顧，且曰：我之兄弟，苟免干戈
X56n0949_p0903b11║而死者，將恐不免運土木而死也；苟免運土木而死
X56n0949_p0903b12║者，將恐不免觸刑法而死也；我有兄弟，既必死矣，我
X56n0949_p0903b13║有子女，又豈免溺洪濤而死乎？咸曰：始皇非役人，乃
X56n0949_p0903b14║役鬼耳。既皆疑其必死也，是故陳涉氓隷之人，率烏
X56n0949_p0903b15║合之眾以攻秦，而天下雲會景從，致二世而亡。身死
X56n0949_p0903b16║人手者，焉知其不由役鬼之民議乎？故曰：吾疑役鬼
X56n0949_p0903b17║之說，非當時男怨女曠之辭邪？噫！今之人覩山嶽之
X56n0949_p0903b18║嶮怪，自開闢以來，有自然中裂者，必謂秦皇曾此試
X56n0949_p0903b19║劒也；有迫於巨浸者，必謂秦皇驅之填海也。噫！祖龍
X56n0949_p0903b20║之暴，未必如是之甚也，而民到于今，以天下之險怪
X56n0949_p0903b21║悉歸之也。其或者使民有是言，是罪秦也。仲尼曰：是
X56n0949_p0903b22║故君子惡居下流嗚呼！
X56n0949_p0903b23║
X56n0949_p0903b24║閑居編第二十五