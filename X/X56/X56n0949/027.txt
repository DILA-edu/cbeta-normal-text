X56n0949_p0905a14║
X56n0949_p0905a15║
X56n0949_p0905a16║閑居編第二十七
X56n0949_p0905a17║
X56n0949_p0905a18║宋孤山沙門　智圓　著
X56n0949_p0905a19║感義犬（并序）
X56n0949_p0905a20║錢唐縣西北水行十八里，有村曰義犬者。昔人養犬
X56n0949_p0905a21║甚馴，行邁于是，醉臥草間，野火四至，將焚焉。犬能亟
X56n0949_p0905a22║至河岸，以身濡水濕其草，主遂免禍。睡覺，犬力殫斃
X56n0949_p0905a23║矣。感其義，因葬之。鄉人命其地曰狗葬。後刺史以義
X56n0949_p0905a24║犬之名易狗葬之名。予舟行過其地，遂為文以感之。
X56n0949_p0905b01║浩浩動物，唯人為貴。立人之道，曰仁與義。
X56n0949_p0905b02║二者不行，與畜同類。畜能行是，與人曷異？
X56n0949_p0905b03║懿矣斯犬，立功斯地。救主免焚，濡草以智。
X56n0949_p0905b04║其身雖斃，其名不墜。於戲！
X56n0949_p0905b05║人有畜心，以形見親；畜有人心，以形見棄。
X56n0949_p0905b06║是非心焉，形何辨旃。犬形之人，為善于是。
X56n0949_p0905b07║人形之犬，孕惡不止。傷哉凶人，胡不遄死。
X56n0949_p0905b08║刺史贈名，為教有旨。
X56n0949_p0905b09║評謝屐
X56n0949_p0905b10║錢唐郡西有湖曰西湖，湖中有山曰孤山，山西有坡
X56n0949_p0905b11║曰瑪瑙。病夫居之二年，創亭於坡之上。亭自講堂之
X56n0949_p0905b12║北，由竹徑盤紆斗上，平視崇山，下瞰巨浸，春容秋態，
X56n0949_p0905b13║布列目前。其或晝雨收，暮雲卷，林巒爭翠，花木競秀，
X56n0949_p0905b14║既若濃黛潑粉障，又如華袞映瑠璃。故病夫講暇，憑
X56n0949_p0905b15║欄流睇，瓦然終日，不知它營。噫！境惑於我邪？我惑於
X56n0949_p0905b16║境乎？每至雨歇，山水下流，幽徑沮洳，山石磥砢，而且
X56n0949_p0905b17║阻往來。因思謝客兒肆意泉石，尋山登嶺，甞著木屐，
X56n0949_p0905b18║上則去其前齒，下則去其後齒。病夫依其製，納以登
X56n0949_p0905b19║降，若由坦塗，在危能安，履險而夷。吾考其由，由損有
X56n0949_p0905b20║餘而補不足也。夫屐之上山也，則前昂而後低，去前
X56n0949_p0905b21║齒者，損有餘也，留後齒者，補不足也，故上山所以安
X56n0949_p0905b22║且平也。屐之下山也，則後舉而前屈，去後齒者，損有
X56n0949_p0905b23║餘也，留前齒者，補不足也，故下山所以安且平也。是
X56n0949_p0905b24║故在危能安，履險而夷，無他也，損有餘補不足也。噫！
X56n0949_p0905c01║持此道以履於家，履於國，履於天下，則何患於傾危
X56n0949_p0905c02║哉？所以傾危者，由減不足以奉有餘耳。此猶不率謝
X56n0949_p0905c03║公之製，而納常人之屐，乘陵陟岡者，必有蹉跌顛墜
X56n0949_p0905c04║之患矣。吾詳靈運之用意，託此以矯世垂誡也，豈獨
X56n0949_p0905c05║在於屜屐哉？康樂公沒六百載于茲矣，胡以問邪？嗚
X56n0949_p0905c06║呼！
X56n0949_p0905c07║敘繼齊師字
X56n0949_p0905c08║恭名稱字，仰聞之儒，禮也。覽天竺古皇之教，乃見子
X56n0949_p0905c09║兼父母之名，知其不以避名為禮矣。又彼聖賢輩，或
X56n0949_p0905c10║云字而不言名，或云名而不言字者，蓋名之與字，同
X56n0949_p0905c11║出而異稱爾，非定體彰德之別也。矧夫圓頂既殊於
X56n0949_p0905c12║章甫，方袍且異於縫掖，必立字以倣儒耶？然雖推本
X56n0949_p0905c13║無聞，而隨方有義。故中國古之桑門，清簡貞固，角立
X56n0949_p0905c14║傑出者，皆名字雙立焉。吾友繼齊師，永嘉人也。貌莊
X56n0949_p0905c15║而氣清，志高而辭正。曩者學止觀法門於奉先，而與
X56n0949_p0905c16║予同門；習淨名大義於石壁，而與予同道。是以熟其
X56n0949_p0905c17║行，知其德，故得詳其名，稽其實而字之。書曰：底至齊
X56n0949_p0905c18║信，用昭明于天下。孔子傳曰：致行至中信之道，用顯
X56n0949_p0905c19║明于天下。雅曰：殷齊中也。考彼二文，齊訓中也明矣。
X56n0949_p0905c20║是知吾友以繼續大中之道以立名，豈徒然也。夫大
X56n0949_p0905c21║中之道，非聖人莫能至之，非君子莫能庶幾行之。書
X56n0949_p0905c22║曰：建用皇極。語曰：中庸之德，其至矣乎。抑又古先覺
X56n0949_p0905c23║王，升中天，降中國，中日生，證中理，談中教。噫！釋之尚
X56n0949_p0905c24║中既如此，儒之尚中又如彼，中之為義大矣哉。吾友
X56n0949_p0906a01║志慕真宗，旁通儒術，希中為字，不亦宜乎。俾解希乎
X56n0949_p0906a02║中，無空有之滯；行希乎中，無偏邪之失；事希乎中，無
X56n0949_p0906a03║狂狷之咎；言希乎中，無訐佞之弊。四者備矣。修之於
X56n0949_p0906a04║身，則真淨之境不遠而復；化之於人，則聖人之教不
X56n0949_p0906a05║令而行。夫如是，則稱其字而思過半矣。彰德之義，於
X56n0949_p0906a06║斯見矣。
X56n0949_p0906a07║擇日說
X56n0949_p0906a08║陰陽家流謂：日之吉凶，由善惡之神主焉，蓋佐天而
X56n0949_p0906a09║為治者也。故犯凶日必罹之禍，擇吉日必貽之福，而
X56n0949_p0906a10║民惑久矣。凡改作用事，咸擇其吉日，冀去禍而就福
X56n0949_p0906a11║焉，吾不信也。夫吉凶禍福繫乎人，不繫乎日。書曰：惟
X56n0949_p0906a12║上帝無常，為善降之百祥，為不善降之百殃。果有神
X56n0949_p0906a13║佐天為治者也，必能罰罪而賞功也。苟凶日為善，豈
X56n0949_p0906a14║速其禍邪？吉日為惡，豈蒙其福邪？為善而速禍，是罰
X56n0949_p0906a15║不當罪也；為惡而蒙福，是賞不當功也。既而賞無功，
X56n0949_p0906a16║罰無辜，則神乃弄天之權，妄作威福者，以上帝之聰
X56n0949_p0906a17║明，必削地奪爵久矣，豈至如是而猶司賞罰之柄乎？
X56n0949_p0906a18║蚩蚩薄俗，棄忠孝而不履，背禮義而不修，而競擇吉
X56n0949_p0906a19║日，欲苟免其禍而諂求其福者，何異惡醉而強酒乎？
X56n0949_p0906a20║王制曰：假於鬼神時日卜筮以疑眾者，殺。說者云：今
X56n0949_p0906a21║時持喪葬築蓋嫁取卜數文書，使民倍（音背）禮違制，以
X56n0949_p0906a22║其為害大也。嗚呼！吾聞積善之家必有餘慶，不聞用
X56n0949_p0906a23║吉日而致福也；積不善之家必有餘殃，不聞用凶日
X56n0949_p0906a24║而致禍也。故曰：吉凶禍福繫於人，不繫於日也。故吾
X56n0949_p0906b01║用事，必擇道而行之，擇禮而從之，擇友而交之，擇里
X56n0949_p0906b02║而處之，擇師而事之，孳孳然砥名礪節，俾無失於天
X56n0949_p0906b03║爵也，而擇日不與焉。
X56n0949_p0906b04║敘傳神
X56n0949_p0906b05║釋氏子之恢廓才識者，必內貫三學，外瞻五明。戒、定、
X56n0949_p0906b06║慧之謂三學也，聲、醫、工、呪、因之謂五明也。明者，曉解
X56n0949_p0906b07║精識之謂乎？寫貌傳神，其工巧明之至者矣。夫寫貌
X56n0949_p0906b08║貴乎似，既似矣，必在得其精爽於筆墨間，則神可傳
X56n0949_p0906b09║矣。與其本體之無異，故世謂之寫真焉。豈比夫潑墨
X56n0949_p0906b10║以圖山水，縱怪以狀鬼神，率情任意，無所規準耶？諒
X56n0949_p0906b11║工巧之狂誕爾。故曰：寫貌傳神，其工巧明之至也。惟
X56n0949_p0906b12║久上人，錢唐人也。正業外，以傳神擅名吳越間。高僧
X56n0949_p0906b13║巨儒，悉上人筆其狀也。雖止水照影，明鑒寫像，未之
X56n0949_p0906b14║若也。噫！藝之精至，有如此者。因悟夫學吾仲尼之道
X56n0949_p0906b15║者，豈不然與？仲尼得唐、虞、禹、湯、文、武、姬公之道，炳炳
X56n0949_p0906b16║然猶人之有形貌也。仲尼既沒，千百年間，能嗣仲尼
X56n0949_p0906b17║之道者，唯孟軻、荀卿、楊子雲、王仲淹、韓退之、柳子厚
X56n0949_p0906b18║而已，可謂寫其貌傳其神者矣。其申、商、莊、列、朱、翟之
X56n0949_p0906b19║學者，乃潑墨圖山水，縱怪狀鬼神，率情任意之說，豈
X56n0949_p0906b20║規準於周、孔乎？於戲！肖其容得其神者，傳寫之上也；
X56n0949_p0906b21║肖其容不得其神者，次也；不肖其容而姑為人狀者，
X56n0949_p0906b22║又其次也。寫人貌而反作獸形者，何足道哉？李斯學
X56n0949_p0906b23║周、孔道，由荀卿門。洎乎相祖龍也，火六經而坑儒士，
X56n0949_p0906b24║峻刑法以殘黔首，使天下搔然，卒滅秦嗣，何異乎寫
X56n0949_p0906c01║人狀為獸形耶？因美上人之藝精筆妙，故敘之，亦足
X56n0949_p0906c02║為學道者之誡云。
X56n0949_p0906c03║
X56n0949_p0906c04║閑居編第二十七