X56n0949_p0908a01║
X56n0949_p0908a02║
X56n0949_p0908a03║閑居編第二十九
X56n0949_p0908a04║
X56n0949_p0908a05║宋孤山沙門　智圓　著
X56n0949_p0908a06║送庶幾序
X56n0949_p0908a07║吾今年夏，養病于孤山之下，雖困躓癯瘠，而以道自
X56n0949_p0908a08║勝，晏如也。戶庭閴然，無闒茸者之跡，時有一顧於吾
X56n0949_p0908a09║者，皆名僧巨儒耳。秋八月，律僧庶幾謁吾甚謹，既坐
X56n0949_p0908a10║而避席，且言欲從吾受古聖人書，學古聖人之為文，
X56n0949_p0908a11║冀吾采納以誨之也。吾甚壯其志，以其能倍俗之好
X56n0949_p0908a12║尚，慕淳古之道，斯則睎驥之徒也。因命復坐而語之
X56n0949_p0908a13║曰：吾無深識遠見，胡能授若聖人之書乎？吾非魁手
X56n0949_p0908a14║鉅筆，胡能教若聖人之為文乎？然吾於學佛外，考周、
X56n0949_p0908a15║孔遺文，究楊、孟之言，或得微旨。若不以吾為不肖，欲
X56n0949_p0908a16║從吾學，吾於古聖人之文，豈有隱乎？夫所謂古文者，
X56n0949_p0908a17║宗古道而立言，言必明乎古道也。古道者何？聖師仲
X56n0949_p0908a18║尼所行之道也。昔者仲尼祖述堯、舜，憲章文、武，六經
X56n0949_p0908a19║大備，要其所歸，無越仁義五常也。仁義五常，謂之古
X56n0949_p0908a20║道也。若將有志於斯文也，必也研幾乎五常之道，不
X56n0949_p0908a21║失於中而達乎變，變而通，通則久，久而合。道既得之
X56n0949_p0908a22║於心矣，然後吐之為文章，敷之為教化，俾為君者如
X56n0949_p0908a23║勛、華，為臣者如元、愷，天下之民如堯、舜之民，救時之
X56n0949_p0908a24║弊，明政之失。不順非不多愛，苟與世齟齬，言不見用，
X56n0949_p0908b01║亦冀垂空言於百世之下，闡明四代之訓。覧之者有
X56n0949_p0908b02║以知帝王之道可貴，霸戰之道可賤，仁義敦，禮樂作，
X56n0949_p0908b03║俾淳風之不墜而名揚於青史，蓋為文之志也。古文
X56n0949_p0908b04║之作誠盡此矣，非止澁其文字、難其句讀然後為古
X56n0949_p0908b05║文也。果以澁其文字、難其句讀為古文者，則老、莊、楊、
X56n0949_p0908b06║墨異端之書亦何甞聲律耦對邪？以楊、墨、老、莊之書
X56n0949_p0908b07║為古文可乎？不可也。老、莊、楊、墨棄仁義，廢禮樂，非吾
X56n0949_p0908b08║仲尼祖述堯舜、憲章文武之古道也。故為文入於老
X56n0949_p0908b09║莊者謂之雜，宗於周孔者謂之純。馬遷、班固之書，先
X56n0949_p0908b10║黃老，後六經，抑忠臣，飾主闕，先儒文之雜也。孟軻、楊
X56n0949_p0908b11║雄之書，排楊墨，罪霸戰，黜浮偽，尚仁義，先儒文之純
X56n0949_p0908b12║也。吾甞試論之，以其古其辭而倍於儒，豈若今其辭
X56n0949_p0908b13║而宗於儒也。今其辭而宗於儒，謂之古文可也；古其
X56n0949_p0908b14║辭而倍於儒，謂之古文不可也。雖然，辭意俱古，吾有
X56n0949_p0908b15║取焉爾。且代人所為聲耦之文，未見有根仁柢義、模
X56n0949_p0908b16║賢範聖之作者，連簡累牘，不出月露風雲之狀、諂時
X56n0949_p0908b17║附勢之談，適足以傷敗風俗，何益於教化哉？夫為文
X56n0949_p0908b18║者，固其志，守其道，無隨俗之好惡而變其學也。李唐
X56n0949_p0908b19║韓文公與馮宿書曰：僕為文久，每自則意中以為好，
X56n0949_p0908b20║則人為惡矣。小稱意人亦小怪，大稱意即人必大怪
X56n0949_p0908b21║之也。時時應事作俗，下者下筆令人慙，及示人，人以
X56n0949_p0908b22║為好矣。小慙者亦蒙謂之小好，大慙者必以為大好
X56n0949_p0908b23║矣。觀文公之言，則古文非時所尚久矣。非稟粹和之
X56n0949_p0908b24║氣，樂淳正之道，胡能好之哉。若年齒且壯，苟於斯道
X56n0949_p0908c01║加鞭不止，無使俗謂大好，無令心有大慙，然後砥礪
X56n0949_p0908c02║名節，不混庸類，則吾將期若於聖賢之域也。苟有其
X56n0949_p0908c03║文而行違之，則鳳鳴而隼翼也。欲道之行，吾不信也。
X56n0949_p0908c04║語曰：子張問行，子曰：言忠信，行篤敬，蠻貊之邦行矣。
X56n0949_p0908c05║言不忠信，行不篤敬，雖州里行乎哉。若其志之。幾退
X56n0949_p0908c06║而為文，異日以數篇見於吾，覽其辭頗有意，冀能擯
X56n0949_p0908c07║於浮華，尚於理致。噫，其可教也，成器可待也。吾由是
X56n0949_p0908c08║待之，異於他等。冬十月，亟請於吾曰：幾既承訓，今將
X56n0949_p0908c09║有嘉禾之行，不得蚤莫見，乞言以為戒。吾因錄誨幾
X56n0949_p0908c10║之言以為貺，俾無忽忘之也。踐吾之言，則道可至矣。
X56n0949_p0908c11║或曰：子，佛氏之徒也，何言儒之甚乎。對曰：幾從吾學
X56n0949_p0908c12║儒也，故吾以儒告之，不能雜以釋也。幾將從吾學釋
X56n0949_p0908c13║也，吾則以釋告之，亦不能雜以儒也。不瀆其告，古之
X56n0949_p0908c14║道也。二十九日序。
X56n0949_p0908c15║錢唐聞聰師詩集序
X56n0949_p0908c16║或問詩之道。曰：善善惡惡。請益。曰：善善頌焉，惡惡刺
X56n0949_p0908c17║焉。如斯而已乎？曰：刺焉俾遠，頌焉俾遷，樂仁而忲義，
X56n0949_p0908c18║黜回而崇見，則王道可復矣。故厚人倫移風俗者，莫
X56n0949_p0908c19║大於詩教與。於乎！風雅道息，雕篆叢起，變其聲，耦其
X56n0949_p0908c20║字，逮于今亦已極矣。而皆寫山容水態，述游仙洞房，
X56n0949_p0908c21║𥧲以成風，𥪰相夸飾。及夫一言涉於教化，一句落於
X56n0949_p0908c22║譎諫，則偉呼族譟，攘臂眦睚，且曰：此詬病之辭矣，譏
X56n0949_p0908c23║我矣，詈我矣，非詩之謂矣。及問詩之道，則昂其頭，翕
X56n0949_p0908c24║其目，辴然而對曰：人亦有言，可以意冥，難以言狀。吾
X56n0949_p0909a01║何言哉？吁，可怪也。詩之道出於何邪？出於浮圖邪？伯
X56n0949_p0909a02║陽邪？仲尼邪？果出仲尼之道也，吾見仲尼之道也。吾
X56n0949_p0909a03║見仲尼之刪者，悉善善惡惡頌焉刺焉之辭耳。豈如
X56n0949_p0909a04║今之人謂之詩者，盈簡累牘，皆華而無根，不可以訓
X56n0949_p0909a05║者乎？噫，詩之道其喪也如此。釋迦氏聞聰師，字元敏，
X56n0949_p0909a06║錢唐人也。道甚明，行甚修，偃仰閑居，不與庸者雜。事
X56n0949_p0909a07║佛之餘力，則為歌為詩，以適性情。清賢鉅儒，必籍其
X56n0949_p0909a08║名。由是為邦者，必欲識其面焉。聰師與吾實有舊矣，
X56n0949_p0909a09║雖一往一來，宵盤晝憩，而未甞言及詩道。吾初亦謂
X56n0949_p0909a10║其昂頭翕目，以詩自負者，患道之不同。雖熟其面，久
X56n0949_p0909a11║其交，且不敢扣之也。去年冬，訪吾於林下，袖出詩一
X56n0949_p0909a12║軸。吾覧之，悉古其辭者。研其旨，則嚮所謂刺焉頌焉
X56n0949_p0909a13║之道矣。吾由是方知聰之道，不類於悠悠徒。噫！聰師
X56n0949_p0909a14║不我示，則吾幾失聰師矣。適欲辨而序之，俄而曰：今
X56n0949_p0909a15║之世，粗能耦其句、累其章者，非兩制名臣之辭，則不
X56n0949_p0909a16║肯求也。矧聰之道之詩，豈欲吾林間一病夫之言乎？
X56n0949_p0909a17║遂止。今年夏，聰師復來訪吾，緘其古今詩三編，且曰：
X56n0949_p0909a18║欲足下序之。吾以去冬之意告焉，乃曰：足下知我也，
X56n0949_p0909a19║是故求知音而序之。誰能胎肩俛眉，附會於有位，以
X56n0949_p0909a20║苟其虗言乎？我非斯人徒也。吾既辭不得命，遂直書
X56n0949_p0909a21║於卷首。庶後之人，知聰之道之辭之為人，於今之代，
X56n0949_p0909a22║實拔乎其萃，出乎其類者也。時天禧二年，龍集戊午，
X56n0949_p0909a23║夏五月六日，於瑪瑙坡疊翠亭序。
X56n0949_p0909a24║聯句照湖詩序
X56n0949_p0909b01║古之為詩，辭句無所羈束，意既盡矣，辭亦終焉，故無
X56n0949_p0909b02║邪之理明，麗則之文著。洎齊、梁而下，限以偶對聲律。
X56n0949_p0909b03║逮于李唐，拘忌彌甚，故有辭有餘而理不足，理可觀
X56n0949_p0909b04║而辭無取。兼美之難，不其然乎？有以見古之詩也易，
X56n0949_p0909b05║今之詩也難。大中祥符三禩春二月，湘川德圓、虞江
X56n0949_p0909b06║咸潤、霅溪清用、山陰智仁，皆禪講達觀之士也，會于
X56n0949_p0909b07║雲門精舍。論道之餘，歷覧遐曠，俯察勝異，且曰：靈越
X56n0949_p0909b08║照湖，天下嘉致，方外勝遊，既清景在目，而無題詠，詩
X56n0949_p0909b09║人恥之，吾亦恥之。於是操觚染翰，神發思勇，聯成五
X56n0949_p0909b10║言八韻唐律詩一章，而格調清卓，辭意平淡，兼美之
X56n0949_p0909b11║難，其實有焉。感歎之深，則有菱花在何處，千古碧沉
X56n0949_p0909b12║沉；寫狀之極，則有潤汎春游棹，晴分晚過禽；言其廣，
X56n0949_p0909b13║則有冷光通禹穴，寒色遶山陰；語其用，則有有象難
X56n0949_p0909b14║逃影，無人不洗心。其布義感物，有如此者。噫！彼四道
X56n0949_p0909b15║人，皆禪講之餘力，一時文學耳，而能有是題有是句
X56n0949_p0909b16║者，其可尚矣。爾歲，予抱疾餘杭，不預斯會，彼道人輩
X56n0949_p0909b17║遣介渡江，以其篇示於我，三復躭味，仰之彌高，故為
X56n0949_p0909b18║序之。
X56n0949_p0909b19║送智仁歸越序
X56n0949_p0909b20║天下山水之奇絕者，東南首焉，越又首於東南矣。峩
X56n0949_p0909b21║峩雲門，下瞰滄海，湯湯照湖，色混太虗。山既秀矣，水
X56n0949_p0909b22║既清矣，稟斯氣而生於其間者，必德行純粹、才業雋
X56n0949_p0909b23║茂之人也。緇衣中綽有名士智永、靈澈輩，寔產其地。
X56n0949_p0909b24║智仁上人有前修之風焉，攻永之筆札體勢不忒，學
X56n0949_p0909c01║澈之吟詠清苦惟肖。甞聞天台之道高矣，三觀之義
X56n0949_p0909c02║大矣，不克負荷，吾曹恥之。於是涉大江而抵于錢唐，
X56n0949_p0909c03║就師傳而學焉，頗窮厥旨，師甞許之。且夫道無方，性
X56n0949_p0909c04║無體，出處語默奚乖於道乎？繇是默則齊愛惡以克
X56n0949_p0909c05║己，語則辨善惡以示人，處則討論經誥以資乎慧解，
X56n0949_p0909c06║出則邀遊山水以樂乎性情。道遠乎哉？在此而已。今
X56n0949_p0909c07║是行也，始欲歸故鄉遊山水，吾知其將樂於性情乎？
X56n0949_p0909c08║至止之日，為我抉山秀水清之狀，為詩寄遠以達其
X56n0949_p0909c09║志焉。然靜為躁君，樂不可極，祖師之言備矣。待上人
X56n0949_p0909c10║研幾而力行之，無以盤遊為務也。勉之，勉之。
X56n0949_p0909c11║
X56n0949_p0909c12║閑居編第二十九