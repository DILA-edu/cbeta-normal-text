X56n0949_p0913b13║
X56n0949_p0913b14║
X56n0949_p0913b15║閑居編第三十三
X56n0949_p0913b16║
X56n0949_p0913b17║宋孤山沙門　智圓　著
X56n0949_p0913b18║故錢唐白蓮社主碑文（有序）
X56n0949_p0913b19║聖宋天禧四年春正月十二日，白蓮社主圓淨大師
X56n0949_p0913b20║常公歸寂于錢唐西湖昭慶本寺之上方草堂，壽六
X56n0949_p0913b21║十二，臘四十四。越二月三日，弟子輩號咽，奉全身瘞
X56n0949_p0913b22║于靈隱山鳥巢禪師墳之右，建塔以識之，禮也。其年
X56n0949_p0913b23║冬，門人之上首曰虗白者，克荷師道，自狀其事，再欵
X56n0949_p0913b24║吾廬，請吾之辭，傳師之美，以勒豐碑，且言先人之遺
X56n0949_p0913c01║旨也。吾辭不得命，乃文而序之。粵西聖之為教也，清
X56n0949_p0913c02║淨而無為，仁慈而不殺，抗辭幽說，閎意眇指，大備諸
X56n0949_p0913c03║夏。稟化之徒，得其小者近者，則遷善而遠惡；得其大
X56n0949_p0913c04║者遠者，則歸元而復性。噫！廬山遠公，其得乎大者遠
X56n0949_p0913c05║者與？考槃居貞，修辭立誠，識足以表微，行足以作程。
X56n0949_p0913c06║是故時賢仰其高，企其明，自是有結社之事焉。人到
X56n0949_p0913c07║于今稱之，而莫能嗣之。惟公理行謹嚴，修心貞素，聞
X56n0949_p0913c08║廬山之風而悅之，且曰：晞驥之馬，亦驥之乘。吾雖無
X56n0949_p0913c09║似，敢忘思齊之誡邪？於是乎乃飾其躬，乃刳其心，乃
X56n0949_p0913c10║矢結社之謀云。夫率其道必依乎地，尊其神必假乎
X56n0949_p0913c11║像，行其化必憑乎言。以為西湖者，天下之勝遊，乃樂
X56n0949_p0913c12║幽閑而示嘉遯焉；無量壽佛者，羣生之仰止，乃刻旃
X56n0949_p0913c13║檀而為其形容焉；華嚴淨行品者，成聖之機要，乃刺
X56n0949_p0913c14║身血而書其章句焉。其地既得，其像既成，其言既行，
X56n0949_p0913c15║朝賢高其誼，海內藉其名。繇是宰衡名卿，邦伯牧長，
X56n0949_p0913c16║又聞公之風而悅之。或尋幽而問道，或覩相而知真，
X56n0949_p0913c17║或考經而得意。三十餘年，為莫逆之交，預白蓮之侶
X56n0949_p0913c18║者，凡一百二十三人，其化成也如此。有以見西湖之
X56n0949_p0913c19║社，嗣於廬山者，無慙德矣。甞試論之，遠也，上地之聖
X56n0949_p0913c20║也；公也，初心之賢也。實階位不同，名聲異號。然而遠
X56n0949_p0913c21║出衰晉，公生聖朝，彼招者悉隱淪之賢，此來者皆顯
X56n0949_p0913c22║達之士。絕長益短，古今相埒，不曰盛與？美與？公每顧
X56n0949_p0913c23║門人曰：國初以來，薦紳先生宗古為文，大率斆退之
X56n0949_p0913c24║之為人，以擠排釋氏為意。故我假遠公之跡，訹以結
X56n0949_p0914a01║社事，往往從我化。而叢碑委頌，稱道佛法，以為歸嚮
X56n0949_p0914a02║之盟辭，適足以枳棘異涂，墻壍吾教矣。世不我知，或
X56n0949_p0914a03║以我為設奇沽譽者，吾非斯人之徒也。君子曰：昔藥
X56n0949_p0914a04║山惟儼，能迴李翱之心，俾知佛而僧傳善之。今茲眾
X56n0949_p0914a05║賢，庶幾實相，欽崇大覺，朝宗于性海，共極于義天，非
X56n0949_p0914a06║公之力而誰？與其護法之功，代為不侔矣。公諱省常，
X56n0949_p0914a07║字造微，姓顏氏，世為錢唐人。七歲厭俗，十七具戒。若
X56n0949_p0914a08║乃託胎之祥瑞，受業之師保，傳講習禪之美，砥名礪
X56n0949_p0914a09║節之事，則有社客群賢碑序，及門人所錄行狀在焉。
X56n0949_p0914a10║此不復云，直書其結社之道已。其文曰：
X56n0949_p0914a11║西聖之大，維遠得之。廬山之高，維公悅之。
X56n0949_p0914a12║西湖之社，群賢慕之。有始有卒，不磷不緇。
X56n0949_p0914a13║我緣既終，我滅于茲。神遊無何，名揚聖時。
X56n0949_p0914a14║欲知我道兮視此豐碑。
X56n0949_p0914a15║辨宋人
X56n0949_p0914a16║宋人賣矛楯於市，有買矛者曰：此矛甚利，所刺皆陷。
X56n0949_p0914a17║有買楯者曰：此楯甚堅，無能陷者。或曰：用子之矛刺
X56n0949_p0914a18║子之楯，如之何？因而絕對。知其說者，雖婦人童子必
X56n0949_p0914a19║能哂之。吾覧韓子，不哂於宋人也。何則？擡舁負販，事
X56n0949_p0914a20║事固然也。吾謂代人之學者，美己譽善，皆宋人也。以
X56n0949_p0914a21║其未得少見，曰：我之道深於識矣。未著一言，我之道
X56n0949_p0914a22║勇於才矣。或語：以子之識掩子之才，可乎？曰：不我知
X56n0949_p0914a23║也。於是怨天尤人，妄動求達，奔走於天下，以聘於知
X56n0949_p0914a24║己。於戲！其可哂也，由吾不哂於宋人，故辨之。
X56n0949_p0914b01║中人箴（并序）
X56n0949_p0914b02║仲尼曰：中人已上，可以語上也；中人已下，不可以語
X56n0949_p0914b03║上也。又曰：惟上智與下愚不移。說者云：上智不可使
X56n0949_p0914b04║為惡，下愚不可使強賢。噫！立言垂訓，俾遷善而遠惡
X56n0949_p0914b05║者，惟中人可也。於是作中人箴。
X56n0949_p0914b06║少私寡欲，無縱貪競。戴仁抱義，無失方正。
X56n0949_p0914b07║罔念作狂，克念作聖。學宜擇師，友宜親仁。
X56n0949_p0914b08║行道揚名，積惡滅身。斯言有徵，敢告中人。
X56n0949_p0914b09║松江重祐和李白姑熟十詠詩序
X56n0949_p0914b10║松江重祐師。學佛之外。於風騷頗工。甞愛李謫仙姑
X56n0949_p0914b11║熟十詠。因賡而和之。錢唐僧智圓。字無外。序曰。夫詩
X56n0949_p0914b12║之道。本於三百篇也。所以正君臣。明父子。辨得喪。示
X56n0949_p0914b13║邪正而已。洎乎王者之迹熄而詩亡。詩亡然後春秋
X56n0949_p0914b14║作。後世屈宋李蘇建安諸子。南朝羣公。降及李唐。作
X56n0949_p0914b15║者不一。而辭彩屢變。騁殊軌轍。得之者雖變其辭。而
X56n0949_p0914b16║且無背於三百篇之道也。失之者但務嘲詠風月。寫
X56n0949_p0914b17║狀山水。拘忌聲律。綺靡字句。於三百篇之道。無乃蕩
X56n0949_p0914b18║盡哉。故李百藥論詩。而文中子不答。唐朝李謫仙得
X56n0949_p0914b19║之者也。其為詩氣高而語淡。志苦而情遠。其辭與古
X56n0949_p0914b20║彌異。其道與古彌同。則姑熟十詠。復尤於眾篇矣。而
X56n0949_p0914b21║二百年來。莫有繼和者。今祐師之作。情志語氣。惟肖
X56n0949_p0914b22║於謫仙。則祐師之善詩。其可知也。圓甞與祐師游。見
X56n0949_p0914b23║託為序。故得直書以冠于篇。龍集甲寅九日。於錢唐
X56n0949_p0914b24║西湖崇福寺講院序。
X56n0949_p0914c01║遠上人湖居詩序
X56n0949_p0914c02║古者卜商受詩於仲尼，明其道，申其教，而其序甚詳。
X56n0949_p0914c03║後世為詩者，雖辭尚平淡，意尚幽遠，而子夏所序之
X56n0949_p0914c04║道，不可咈也。繇是讚其辭，知中心之哀樂焉，國政之
X56n0949_p0914c05║美惡焉。故曰：詩者，志之所之也。又曰：主文而譎諫，言
X56n0949_p0914c06║之者無罪，聞之者足以自戒。噫，詩之教大矣哉！豈但
X56n0949_p0914c07║拘四聲，辟八病，敘別離，狀物色而已乎？錢唐西湖崇
X56n0949_p0914c08║遠上人，好古博雅，樂天知命，栖遲山水間，蓋有年矣。
X56n0949_p0914c09║於香火事佛外，頗留意於吟詠，雖顏齒已衰，而情思
X56n0949_p0914c10║彌壯。一日見訪，袖出湖居詩十章示於予，且以序為
X56n0949_p0914c11║請。予三復之，而皆敘閑逸，美太寧也。於戲！布於四方，
X56n0949_p0914c12║流于百世，俾誦其辭者，乃知賢者之心樂，王者之化
X56n0949_p0914c13║洽，則上人之為詩，庶乎子夏所敘之道也。豈但馳騁
X56n0949_p0914c14║於偶對，拘忌於聲病耶？若乃所得之尤者，其句則有：
X56n0949_p0914c15║積水涵虗碧，遙峯帶月秋。香飄寒水遠，燭映夜堂深。
X56n0949_p0914c16║幽鳥入深靄，殘霞照晚流。猿聲秋岳逈，月影夜潭空。
X56n0949_p0914c17║凡此數聯，即所謂辭尚平淡，意尚幽遠者。予不佞，謹
X56n0949_p0914c18║為序之，以酬其請云。天宋三葉大中祥符八年閏六
X56n0949_p0914c19║月哉生明錢唐僧某序。
X56n0949_p0914c20║
X56n0949_p0914c21║閑居編第三十三