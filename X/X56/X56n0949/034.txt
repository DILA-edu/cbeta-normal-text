X56n0949_p0915a01║閑居編第三十四
X56n0949_p0915a02║宋孤山沙門　智圓　著
X56n0949_p0915a03║錢唐兜率院界相牓序
X56n0949_p0915a04║兜率院者，皇朝太平興國元年忠懿王所建也。厥事
X56n0949_p0915a05║裁訖，會王納版藉，歸于天子，故結界之法，無得行也。
X56n0949_p0915a06║大律師梧公，勤以訓人，勇於為法，大中祥符九年夏
X56n0949_p0915a07║四月十三日，由寺之聖果而來居焉。將傳授乎毗尼，
X56n0949_p0915a08║涖眾沙門紫其服者曰：慈度之請也。至止之翼日，羣
X56n0949_p0915a09║英畢臻，梵筵肇啟，舉知律者以白二法，行結界事。起
X56n0949_p0915a10║居有儀，宣秉有序，作法既周，大界斯成。而今而後，依
X56n0949_p0915a11║是住者，為能秉有成濟之功，為所召無奔馳之勞，攝
X56n0949_p0915a12║衣焉，攝食焉，說戒焉，自恣焉。凡曰𢑱章，可舉而行，孰
X56n0949_p0915a13║謂其地弱不勝乎？噫！忠懿經構于前，梧公結界于後，
X56n0949_p0915a14║二者既備，道繇是光，雖財法之兩殊，及其立事一也。
X56n0949_p0915a15║吾以定慧訓乎來學，且知聖道以戒律為始，因諾來
X56n0949_p0915a16║命，序其所以然也。
X56n0949_p0915a17║遺囑
X56n0949_p0915a18║吾甞念沒後殘軀，方囑汝輩棄之中野，流之長川，以
X56n0949_p0915a19║飲蜚走鱗介類，諒汝輩必不能遵。方囑以闍維，而斫
X56n0949_p0915a20║伐燒所，皆密邇塔廟，則有臭氣熏穢之咎。始欲土葬，
X56n0949_p0915a21║復慮惑陰陽家流向背吉凶之說，抑又妨墾耕之地，
X56n0949_p0915a22║費信施之財，皆吾心所不欲也。乃預鑿土窟，藏陶器
X56n0949_p0915a23║一，以為歸全之具。吾沒後，不須剃頭，不須澡洗，宜歛
X56n0949_p0915a24║以浴衣，不得停留。即時以錢若衣，雇淨人舁送窟所，
X56n0949_p0915b01║內陶器中，窟戶用磚石三兩重甃之。不得報俗眷及
X56n0949_p0915b02║朋友門人，不得發遺書，不得變服號咷。人或慰之，慼
X56n0949_p0915b03║容掩泣而已，此亦不壞世諦也。不得率眾人錢，以供
X56n0949_p0915b04║喪事。所有衣鉢什物，一毫以上，準律分之。臥蹋臥具
X56n0949_p0915b05║書厨，及內外典籍，除他人者，悉與如理。其瑪瑙院，乃
X56n0949_p0915b06║為政思齊浩才者，或經始之，或佐成之，仰現前僧同
X56n0949_p0915b07║付與三子。其或他行，則召來付之，任彼施為。或別請
X56n0949_p0915b08║宗師，或昆弟共住，或承襲講演，或易作禪居，或更為
X56n0949_p0915b09║律院。苟無害於人，有益於道，則無不可。若乃立身行
X56n0949_p0915b10║道之事，息心達本之旨，吾述之翰墨不鮮矣，此無復
X56n0949_p0915b11║言矣。其所囑後事，遵吾行之，則吾法門眷屬，世世與
X56n0949_p0915b12║師俱生，共揚妙道。厥或不遵，則魔之黨，非吾徒也。世
X56n0949_p0915b13║人或怪汝所行而見責，當出此牘以示之。天禧己未
X56n0949_p0915b14║季春朔，手寫于版，懸諸講堂之左。
X56n0949_p0915b15║病夫傳
X56n0949_p0915b16║病夫者，以其猒猒常病，故以為號。甞杜門窮居，簞食
X56n0949_p0915b17║瓢飲，不交世俗。每精別方書，調品藥石以自醫。病少
X56n0949_p0915b18║間，則討論羣籍以自娛。或議一事，著一文，必宗於道，
X56n0949_p0915b19║本於仁，懲乎惡，勸乎善。甞謂：三教之大，其不可遺也。
X56n0949_p0915b20║行五常，正三綱，得人倫之大體，儒有焉。絕聖弃智，守
X56n0949_p0915b21║雌保弱，道有焉。自因克果，反妄歸真，俾千變萬態，復
X56n0949_p0915b22║乎心性，釋有焉。吾心其病乎？三教其藥乎？矧病之有
X56n0949_p0915b23║三藥，可廢邪？吾道其鼎乎？三教其足乎？欲鼎之不覆，
X56n0949_p0915b24║足可折邪？為儒者，或以多愛見罪，攻異為謗。病夫！且
X56n0949_p0915c01║不易乎世，不變其說也。時或登山臨水，搜吟寫望，夭
X56n0949_p0915c02║夭如也，申申如也，不以體中羸耗為苦，寂寥自得，以
X56n0949_p0915c03║矯時態。雖富貴權豪，而托病不附；雖大名厚利，而托
X56n0949_p0915c04║病不苟；雖清商流徵，而托病不聽；雖膏梁甘旨，而托
X56n0949_p0915c05║病不嗜。由者，不為權所動，不為名所役，不為音所聾，
X56n0949_p0915c06║不為味所爽，不為人所忌，不為俗所混，而全生之用，
X56n0949_p0915c07║見素之道，盡蘊於病中矣。病之時義大矣哉！甞作病
X56n0949_p0915c08║賦，以言其道。
X56n0949_p0915c09║病賦（并序）
X56n0949_p0915c10║吾甞患脾病，語久食飽，輒氣喘汗流，耳鳴目眩，不堪
X56n0949_p0915c11║其苦也。且夫聖如仲尼，達若伯陽，累乎有形，亦未能
X56n0949_p0915c12║逃斯患也。然雖凡聖賢愚之所共有（句），達與不達，中
X56n0949_p0915c13║心高下，如塗漢焉。是知悵然不樂，為病所困者，下愚
X56n0949_p0915c14║也；泰然無悶，以道自持者，上智也。矧吾稟金方之訓，
X56n0949_p0915c15║學至真之法，豈可以小疾煎熬而忘於道乎？抑又甞
X56n0949_p0915c16║聞諸天台云：夫治病有四焉，謂藥治、假想治、呪術治、
X56n0949_p0915c17║第一義治。吾不敏，庶幾上智之道，而以理觀為專治，
X56n0949_p0915c18║蓋第一義之謂也。因作賦以導其志云。
X56n0949_p0915c19║四大相攻，五藏不利。隱几搘杖，乖情惱意。
X56n0949_p0915c20║性情以道，制心以義，庶乎斯旨，從何取類？
X56n0949_p0915c21║伊昔仲尼，亦有其疾。其道皎如，請禱惟失。
X56n0949_p0915c22║伊昔伯陽，迺嗟大患。其道在焉，有身靡間。
X56n0949_p0915c23║吾師寂默，不遠其則。方丈寢床，其儀不忒。
X56n0949_p0915c24║病從心作，惟病是色。色全是心，胡為自賊？
X56n0949_p0916a01║心體本無，病從何得。藥非芝𦬸，醫非扁和。
X56n0949_p0916a02║病斯無病，誰涅誰磨？病乎病乎，其如予何！
X56n0949_p0916a03║講堂銘
X56n0949_p0916a04║能仁去世，微言在茲。四依不興，流通殆而。
X56n0949_p0916a05║爰命哲人，扶顛持危。力揚彝訓，提綱振維。
X56n0949_p0916a06║法鼓其鏜，法輪載脂。為人模範，慎爾威儀。
X56n0949_p0916a07║行道有勇，擊蒙忘疲。來而不距，往而不追。
X56n0949_p0916a08║摧邪務本，顯正務滋。其告無瀆，其辭無枝。
X56n0949_p0916a09║善世不伐，多聞闕疑。辨惑以智，攝物以慈。
X56n0949_p0916a10║勒銘講堂，敢告法師。
X56n0949_p0916a11║窻蟲銘
X56n0949_p0916a12║密室有蟲，思遊大空。窻紙兮有狀而塞，空隙兮無形
X56n0949_p0916a13║而通。無形者非彼所見，有狀者是彼所從。腦扣擊而
X56n0949_p0916a14║欲碎，聲啁噍而無窮。吾驅之空隙而俾度，彼還扣窻
X56n0949_p0916a15║紙而如故。蟲乎蟲乎，徒有出心，自昧出路。爾將誰咎
X56n0949_p0916a16║兮，啾啾哀訴。
X56n0949_p0916a17║
X56n0949_p0916a18║閑居編第三十四