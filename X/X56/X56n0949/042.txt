X56n0949_p0926c01║
X56n0949_p0926c02║
X56n0949_p0926c03║閑居編第四十二
X56n0949_p0926c04║
X56n0949_p0926c05║宋孤山沙門　智圓　著
X56n0949_p0926c06║自箴
X56n0949_p0926c07║心語無外汝聽吾誨詐偽勿行仁義勿背
X56n0949_p0926c08║苟為詐偽終其禍對苟為仁義終與福會
X56n0949_p0926c09║汝無沽名怪誕任情汝無附勢容媚罔制
X56n0949_p0926c10║己能勿矜他賢勿蔽讚汝無喜毀汝無怒
X56n0949_p0926c11║過勿憚改惟道是務亦莫愛死亦莫貪生
X56n0949_p0926c12║樂善修心時至則行身乎身乎吾與汝盟
X56n0949_p0926c13║七箴（并序）
X56n0949_p0926c14║中庸子永懷有所感激遂為七箴俾夫口之談身之
X56n0949_p0926c15║為心之思足之履手之執眼之視耳之聽而不失其
X56n0949_p0926c16║正也雖曰自誡豈無意於訓世邪。
X56n0949_p0926c17║口箴
X56n0949_p0926c18║口兮莫語口兮莫默語或有益萬人是則
X56n0949_p0926c19║語或無益自讒自賊為益莫語有益莫默
X56n0949_p0926c20║口兮無惑
X56n0949_p0926c21║身箴
X56n0949_p0926c22║執爾之容謹爾之躬
X56n0949_p0926c23║勿羨狐貉之溫勿恥弊縕之窮
X56n0949_p0926c24║勿夸毗兮苟順勿滔天兮象恭
X56n0949_p0927a01║成仁兮可殺非義兮莫從
X56n0949_p0927a02║身乎身乎道在其中
X56n0949_p0927a03║心箴
X56n0949_p0927a04║善也爾性稟之天命七情交亂遂失其正
X56n0949_p0927a05║苟性其情聖道則明無感物而變
X56n0949_p0927a06║無隨勢而傾作為斯箴心焉是程
X56n0949_p0927a07║足箴
X56n0949_p0927a08║莫踐春冰莫履權門春冰易陷權門易失
X56n0949_p0927a09║足爾慎乎無喪我軀
X56n0949_p0927a10║手箴
X56n0949_p0927a11║無學曹沫之非禮兮執刃劫桓公
X56n0949_p0927a12║當學朱雲之正諫兮折檻示英雄
X56n0949_p0927a13║抱義兮忌失敺邪兮務疾手乎日慎一日
X56n0949_p0927a14║眼箴
X56n0949_p0927a15║勿視秋毫恐損汝睛勿觀五色恐喪汝明
X56n0949_p0927a16║宜視道之邪正宜觀事之虗盈
X56n0949_p0927a17║眼乎斯守無背吾盟
X56n0949_p0927a18║耳箴
X56n0949_p0927a19║聞正道兮宜乎聰聞邪說兮宜乎聾
X56n0949_p0927a20║既聰既聾時乃功耳兮勉之去斯就斯
X56n0949_p0927a21║寄題梵天聖果二寺兼簡昭梧二上人（并序）
X56n0949_p0927a22║梵天聖果二剎相望而高軒虗閣盡得江山之勝槩
X56n0949_p0927a23║因誦謝宣城天際識歸舟雲中辯江樹之句頗類彼
X56n0949_p0927a24║景乃以為韻成詩十章用寄梵天昭師聖果梧師二
X56n0949_p0927b01║開士雖不足發揮騷雅庶寫乎相懷之心爾。
X56n0949_p0927b02║江色杳無極渺渺接遙天歸帆帶夕陽
X56n0949_p0927b03║去鳥沈寒煙幽景不同觀遐想成斯篇
X56n0949_p0927b04║樓閣聳岧嶤參差極雲際高牕曉色先
X56n0949_p0927b05║晚景餘霞麗寥寥羣動息冥心遠塵世
X56n0949_p0927b06║冷淡杳難羣幽趣唯吾識高情薄雲漢
X56n0949_p0927b07║清談潤金石不學浮世人奔名競雕飾
X56n0949_p0927b08║性靜百慮忘軒閑萬象歸空江答夜鐘
X56n0949_p0927b09║高嶠留殘暉幽砌絕塵蹤孤雲自依依
X56n0949_p0927b10║顧惡如探湯觸物類虗舟他人莫己知
X56n0949_p0927b11║此道本吾求獨坐時相懷斜陽照危樓
X56n0949_p0927b12║崔嵬高山側觸石生片雲自將風雨期
X56n0949_p0927b13║不與塵土羣杳杳遊太虗對此幾思君
X56n0949_p0927b14║高跡將誰親幽棲白雲中閑堦吐蒼苔
X56n0949_p0927b15║古木生清風時將西竺書講義訓來蒙
X56n0949_p0927b16║靜躁各所好是非安能辨聲利如我仇
X56n0949_p0927b17║雲泉若相勉寂寂深林中芳蘭自堪搴
X56n0949_p0927b18║群峰聳危碧倒影沈空江清景生晚晴
X56n0949_p0927b19║冷色涵虗牕消搖縱吟賞能使吾心降
X56n0949_p0927b20║海日照吟軒江風動庭樹此景樂閑情
X56n0949_p0927b21║何人識高趣登樓獨南望杳杳空煙霧
X56n0949_p0927b22║湖西雜感詩（并序）
X56n0949_p0927b23║湖西雜感詩者中庸子居西湖之西孤山之墟傷風
X56n0949_p0927b24║俗之浮薄而作也雖山謳野詠而善善惡惡頌焉刺
X56n0949_p0927c01║焉亦風人之旨也興致不一故曰雜感凡二十章。
X56n0949_p0927c02║湖波冷淡絕纖塵滿目雲山是四隣
X56n0949_p0927c03║一徑草深人不到竹牀蒲扇養天真
X56n0949_p0927c04║看雲靜放支公鶴臨水閑觀惠子魚
X56n0949_p0927c05║牕下寂寥何所有竺乾經卷仲尼書
X56n0949_p0927c06║閑庭庭畔植梧桐上有新蟬噪晚風
X56n0949_p0927c07║咽咽清音正堪聽無端驚斷彼兒童
X56n0949_p0927c08║移得煙溪竹數竿閑庭栽處綠陰寒
X56n0949_p0927c09║虗心高節真堪愛不放常人暫入看
X56n0949_p0927c10║鳳為時瑞世傳名及現郊村眾盡驚
X56n0949_p0927c11║喚作怪禽宜彈殺始知流俗重虗聲
X56n0949_p0927c12║直木風摧秋敗蘭閑觀庭際可長歎
X56n0949_p0927c13║屈原溺水伍員死孤潔由來獨立難
X56n0949_p0927c14║尼父立言敦禮樂能仁埀訓勵慈悲
X56n0949_p0927c15║堪嗟世路營營者狡佞貪殘都不知
X56n0949_p0927c16║不省浮生大患身諂求終日走紅塵
X56n0949_p0927c17║一朝死至名隨沒滿屋黃金屬別人
X56n0949_p0927c18║猛虎磨牙踞蔭林幽幽一路晚煙深
X56n0949_p0927c19║行行君子休疑懼此物由來食獸心
X56n0949_p0927c20║留心儉讓唐虞道恣意貪求桀跖徒
X56n0949_p0927c21║閑坐思量茆屋下夜深秋月照平湖
X56n0949_p0927c22║蘭在深林亦自馨豈因風雨阻雞鳴
X56n0949_p0927c23║由來君子須謀道不為時人有重輕
X56n0949_p0927c24║白犬宵行似有情為防暴客到天明
X56n0949_p0928a01║近來守禦無功績不吠人形只吠聲
X56n0949_p0928a02║伯陽道德釋迦心夫子文章盡可尋
X56n0949_p0928a03║飽食暖衣都不顧可憐容易過光陰
X56n0949_p0928a04║雪晴山院景堪躋王樹瓊樓照碧溪
X56n0949_p0928a05║日暮忽驚銷爍盡百年豪富事還齊
X56n0949_p0928a06║月照閑軒虧復盈吉凶消長勢相傾
X56n0949_p0928a07║須知人事同天道寵辱由來盡可驚
X56n0949_p0928a08║草堂閑坐念編民多尚浮虗少尚真
X56n0949_p0928a09║禮讓不修難致福唯知燒紙祭淫神
X56n0949_p0928a10║陰陽家說惑常民孝道從茲盡失倫
X56n0949_p0928a11║廬墓三年誰肯也競談岡勢益生人
X56n0949_p0928a12║福善禍淫言可信吉凶由己語堪陳
X56n0949_p0928a13║乖仁背義都無恥只記臨行揀日辰
X56n0949_p0928a14║靜思塵世事茫茫筞杖閑吟出草堂
X56n0949_p0928a15║欲喻浮生那遠覔芭蕉昨夜已經霜
X56n0949_p0928a16║鑿得新泉古砌頭煑茶滋味異常流
X56n0949_p0928a17║夜來閑看澄明性天上無雲月正秋
X56n0949_p0928a18║
X56n0949_p0928a19║閑居編第四十二