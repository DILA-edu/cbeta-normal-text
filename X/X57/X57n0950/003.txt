X57n0950_p0013a01║
X57n0950_p0013a02║
X57n0950_p0013a03║金園集卷下
X57n0950_p0013a04║
X57n0950_p0013a05║天竺寺懺主慈雲大師　勑諡法寶大法師　述
X57n0950_p0013a06║住持傳天台教觀五世法孫慈明大師（慧觀）重編
X57n0950_p0013a07║誡酒肉慈慧法門（并序）誡五辛篇
X57n0950_p0013a08║熾盛光道場念誦儀中誡勸檀越文改祭修齋疑
X57n0950_p0013a09║疏文
X57n0950_p0013a10║改祭修齋決疑頌（并序）野廟誌
X57n0950_p0013a11║三衣辨惑篇
X57n0950_p0013a12║誡酒肉慈慧法門（并序）
X57n0950_p0013a13║斯偈者，出楞伽經、央崛經、涅槃經、薩遮尼乾經、阿含
X57n0950_p0013a14║經、正法念經、華嚴十惡經諸大小乘典，因看讀時錄
X57n0950_p0013a15║之，成偈一百首，目為誡酒肉慈慧法門，徧示未聞，足
X57n0950_p0013a16║以為誡。幸願信者遲迴細讀，深思現業，大懼來報，銅
X57n0950_p0013a17║鐵火湯，豈易勝受也。
X57n0950_p0013a18║南無佛法僧，大慈三寶海，我今欲依教。
X57n0950_p0013a19║普勸諸眾生，莫殺莫食肉，同蘊仁慈行。
X57n0950_p0013a20║無病保長齡，未來成佛道。諸佛大菩薩，
X57n0950_p0013a21║常為救眾生，捨頭目身命，不計河沙數，
X57n0950_p0013a22║代鴿棄王身。全螘委龍命。流水濟枯魚。
X57n0950_p0013a23║薩埵充飢虎，歷劫徧行慈，慈善力成就，
X57n0950_p0013a24║佛無一切心，唯有慈心在。若有行慈者，
X57n0950_p0013b01║不殺不食肉，仰願佛威神，世世常加護。
X57n0950_p0013b02║殺生佛所說，即殺自父母，亦殺自妻女，
X57n0950_p0013b03║兄弟及姉妹，一切男女攝，皆曾為父母。
X57n0950_p0013b04║生生所受胎，從之稟遺體，受一畜生形。
X57n0950_p0013b05║骨血如山海，一一類中身，生生不可計。
X57n0950_p0013b06║輪迴六道間，展轉為親屬，故食諸眾生。
X57n0950_p0013b07║名食父母肉。又觀一切身，悉是我本體，
X57n0950_p0013b08║自肉及他肉，其實是一肉，如舍前後住。
X57n0950_p0013b09║亦名為我舍。當知食肉人，即食自身肉，
X57n0950_p0013b10║佛觀如來藏，佛界眾生界，一界無二界，
X57n0950_p0013b11║一切肉一肉，伎兒暫變易，元是一人身。
X57n0950_p0013b12║若欲殺眾生，當起諸佛想。獵師屠兒輩，
X57n0950_p0013b13║及捕魚鳥人，眾生遙見者，皆生必死怖。
X57n0950_p0013b14║謂此惡心人，貪利及肉味，手持利刀箭，
X57n0950_p0013b15║念欲殺我身，飛翔及潛竄，驚怖而遠避。
X57n0950_p0013b16║常與諸眾生，起大冤對想。一切惜身命，
X57n0950_p0013b17║人畜等無殊。若欲食眾生，先試割身肉，
X57n0950_p0013b18║死是極大苦，誰能不畏之？但當自觀身。
X57n0950_p0013b19║云何食他肉？為利殺眾生，以財網諸肉，
X57n0950_p0013b20║二俱得殺業，死墮叫喚獄。汝聽殺生者，
X57n0950_p0013b21║死墮地獄處。鐵城高八萬，四千由旬量，
X57n0950_p0013b22║長廣亦復然，滿中猛火炎，表裏皆洞赤。
X57n0950_p0013b23║銅狗守四門，獄卒聲雷震，兩眼如電光。
X57n0950_p0013b24║驅汝殺生人，入中而受苦。力士執鐵矛，
X57n0950_p0013c01║矛身長一丈，利刃闊八寸，望𮌎撞罪人。
X57n0950_p0013c02║胸入背上出。苦痛不堪聞。千萬億歲中。
X57n0950_p0013c03║受斯極大苦。汝聽食肉人，死墮阿鼻獄，
X57n0950_p0013c04║鐵屋亦高廣，八萬由旬量，四門猛火炎，
X57n0950_p0013c05║南北皆交徹，鐵牆鐵羅網，鐵枷鐵杻械，
X57n0950_p0013c06║一一火燒之，皆令其洞赤，食肉受斯苦。
X57n0950_p0013c07║億百千萬歲，汝聽煑肉人，墮鑊湯地獄。
X57n0950_p0013c08║一萬有二千，深廣由旬量，晝夜猛火然，
X57n0950_p0013c09║涌涌湯常沸，於中受大苦，一萬七千歲。
X57n0950_p0013c10║汝聽炙肉人，墮熱鐵牀獄，其獄有八千，
X57n0950_p0013c11║縱廣由旬量，牀下猛火燒，罪人臥其上。
X57n0950_p0013c12║心肝肉焦爛，一萬二千歲，汝聽切肉人。
X57n0950_p0013c13║死墮斫剉獄。五百大力士，利刀斬罪人，
X57n0950_p0013c14║萬段至微塵，業風吹更活。如是終復始。
X57n0950_p0013c15║一萬二千歲，汝聽養群鷄，為貪肥肉者，
X57n0950_p0013c16║一鷄於一日，計食五百蟲，主人當半罪。
X57n0950_p0013c17║同鷄墮地獄。其獄盛熱糞，八萬由旬量，
X57n0950_p0013c18║人鷄俱入中，滿五千萬歲，汝聽捕獵人。
X57n0950_p0013c19║安鏘及設𣚦。罥索安陷穽。利刃放鷹犬。
X57n0950_p0013c20║四邊競圍合，逼逐殺眾生，死墮鐵軸獄。
X57n0950_p0013c21║方丈一萬釘，驅上輪一帀，徧體萬釘刺。
X57n0950_p0013c22║舉身悉交徹，苦痛不可忍。百千萬歲中，
X57n0950_p0013c23║受斯對報苦，殺生食肉者，從諸地獄出。
X57n0950_p0013c24║受餓羅剎身，師子犲虎狼，猫狸鴟梟鷲，
X57n0950_p0014a01║唯捕新血肉，眾生各藏護，不令其得便。
X57n0950_p0014a02║飢火常燒心，念念思他肉，由是惡熏習。
X57n0950_p0014a03║大慈種永斷。設得生人中，殘疾命短促，
X57n0950_p0014a04║愚癡謗因果，死還墮地獄。佛說此語時，
X57n0950_p0014a05║無量諸羅剎，悲號誓斷肉，及護斷肉人。
X57n0950_p0014a06║汝今聞此經，云何不改過，徒勞生為人？
X57n0950_p0014a07║不及食人鬼。慎莫燒山野。慎莫破堤塘。
X57n0950_p0014a08║莫伐有巢樹，莫燒含蠧薪，若見殺眾生，
X57n0950_p0014a09║方便常救護。南無十方佛，大智德世尊。
X57n0950_p0014a10║我欲勸眾生，捨酒求明慧，如佛之所說。
X57n0950_p0014a11║飲酒多過患。八萬塵勞門。三十五種失。
X57n0950_p0014a12║悉以酒為本，汝等應諦觀。酒酣心眩亂，
X57n0950_p0014a13║六識盡昏迷。君臣乖樽節。父子絕尊卑。
X57n0950_p0014a14║母女亂其風，禮檢不能制，如舍婆提國。
X57n0950_p0014a15║有鴦掘摩羅，酒醉淫泆母，因慈殺其父。
X57n0950_p0014a16║母復通外情，將刀復害之，亦如莎伽陀。
X57n0950_p0014a17║神通大羅漢，因游支提國，漸到䟦陀村。
X57n0950_p0014a18║彼有大毒龍，字菴婆羅提，其龍甚暴惡，
X57n0950_p0014a19║侵害彼村人。羅漢神通力，降伏毒龍已，
X57n0950_p0014a20║村人思報恩，多設蘇乳糜。有女設糜已。
X57n0950_p0014a21║憂其發冷病，遂取水色酒，奉上大羅漢。
X57n0950_p0014a22║羅漢謂是水，飲已酒力發，迷酒倒寺門。
X57n0950_p0014a23║衣鉢棄餘處，醒時用神力，能伏大毒龍。
X57n0950_p0014a24║醉後如死人，不能伏蝦蟇。世尊命羅漢：
X57n0950_p0014b01║及諸比丘眾，至彼羅漢所，因茲制酒戒。
X57n0950_p0014b02║正法念經說：閻羅責置人，將驅入地獄。
X57n0950_p0014b03║先說如是偈：酒能亂人心，令人如羊等，
X57n0950_p0014b04║不知作不作，如是應捨酒。若酒醉之人，
X57n0950_p0014b05║如死人無異。若欲常不死，彼人應捨酒，
X57n0950_p0014b06║酒是諸過處，常能不饒益，一切惡道階。
X57n0950_p0014b07║黑闇所在處，飲酒到地獄，亦到餓鬼處。
X57n0950_p0014b08║行於畜生業，是酒過所誑。酒為毒中毒，
X57n0950_p0014b09║地獄中地獄，病中之大病，是佛之所說。
X57n0950_p0014b10║若人飲酒者，無因緣歡喜，無因緣而瞋，
X57n0950_p0014b11║無因緣作惡，於佛所生癡，壞世出世事。
X57n0950_p0014b12║燒解脫如火。所謂酒一法，若人能捨酒，
X57n0950_p0014b13║正行於法戒，彼到第一處，無死無生處。
X57n0950_p0014b14║莫飲無明酒，能為眾苦因。聲聞住明脫，
X57n0950_p0014b15║猶是醉歸人。若有病苦時，應當觀病本，
X57n0950_p0014b16║從癡有愛生，習業招病果，耆婆盡道術。
X57n0950_p0014b17║尚不能救療，豈有世藥酒，而能差我病？
X57n0950_p0014b18║酒為放逸根，不飲閉惡道。寧捨百千身？
X57n0950_p0014b19║不毀犯酒戒，寧使身乾枯，終不飲此酒。
X57n0950_p0014b20║假使毀犯戒，壽命滿百年，不如護禁戒。
X57n0950_p0014b21║即時身摩滅，決定能使差，我猶故不飲。
X57n0950_p0014b22║況今不定知，為差為不差？作是決定心，
X57n0950_p0014b23║心生大歡喜，即獲見真諦，所患即消除。
X57n0950_p0014b24║汝聽釀酒家，死墮醎糟獄，亦墮沸灰中。
X57n0950_p0014c01║一萬八千歲，汝聽沽清酒，死墮酒池獄。
X57n0950_p0014c02║滿中如洋銅，入其中受苦，汝聽飲酒人。
X57n0950_p0014c03║死墮灌口獄，手自酌銅汁，晝夜灌其口。
X57n0950_p0014c04║汝聽人將酒，逼勸持戒人，死入冰池獄。
X57n0950_p0014c05║八千萬歲苦，皮肉皆破裂，日夜百死生。
X57n0950_p0014c06║然後五百生，生輒無兩臂。汝聽或強力。
X57n0950_p0014c07║或時因戲笑，持酒與僧尼，強伏令其飲。
X57n0950_p0014c08║死墮截膝獄。六百萬歲中，五百大力士，
X57n0950_p0014c09║常截其兩膝，乃至過酒器，五百世無手。
X57n0950_p0014c10║常作螘蝨形。曲蛆及蠅蚋。癡孰無知蟲。
X57n0950_p0014c11║一一五百世，汝聽吉陀婆，沽酒梳墮井。
X57n0950_p0014c12║羅漢飲其水，八萬聖皆醉，由是惱聖人。
X57n0950_p0014c13║死墮鋸床獄，八萬大劫中，常受鋸解苦。
X57n0950_p0014c14║後出得為人，其身長三尺，顏貌青黑色。
X57n0950_p0014c15║耳鼻孔閉塞，無眼脣褰縮，手足無十指，
X57n0950_p0014c16║何況破戒心，持酒逼他飲。多見世愚人，
X57n0950_p0014c17║逼他食酒肉，自不能清淨，都無羞耻心。
X57n0950_p0014c18║復將不淨食，凌逼破他戒，寧可斷人命。
X57n0950_p0014c19║莫破他善心。殺命一死生，未必至三趣。
X57n0950_p0014c20║破戒失人天，及失解脫法，汝聽斷酒肉。
X57n0950_p0014c21║所得福德利。有人持七寶，國城妻子施，
X57n0950_p0014c22║不如斷酒肉，千萬分之一，乃至滿大千。
X57n0950_p0014c23║七寶持布施，不如斷酒肉，千萬分之一。
X57n0950_p0014c24║假使為求福，鍛金以為人，其數百千萬，
X57n0950_p0015a01║持用廣布施，不如斷酒肉，千萬分之一。
X57n0950_p0015a02║假使有佛子，造幡華寶蓋，滿三千大千，
X57n0950_p0015a03║持用供養佛，不如斷酒肉，千萬分之一。
X57n0950_p0015a04║犯之罪既重，持之福亦深。善惡長形對。
X57n0950_p0015a05║苦樂鎮相尋。及健速迴首，早計各悛心。
X57n0950_p0015a06║莫待無常到。如瓶滿自沉。勉哉須努力。
X57n0950_p0015a07║同待七寶林。
X57n0950_p0015a08║此偈並出諸經，凡讀誦者，常須保護。若有輕慢，即是
X57n0950_p0015a09║輕慢諸大乘等經，得罪非少。
X57n0950_p0015a10║誡五辛篇
X57n0950_p0015a11║近因病起，靜坐閑念，今之道俗，多以不急而犯佛禁，
X57n0950_p0015a12║謂五辛之屬，不利腹口，無故噉食，空為道障，深為苦
X57n0950_p0015a13║也。遂搜其事，以示後徒。言五辛者：一、蒜，二、韮，三、葱，四、
X57n0950_p0015a14║薤，五、形具，即興蕖也。慈愍三藏云：此土闕第五辛，甞
X57n0950_p0015a15║於于闐國見其根，狀猶蔓菁，其臭如蒜，訛謂芸臺及
X57n0950_p0015a16║芸荽等，非辛數也。梵網經云：若佛子，不得食五辛：大
X57n0950_p0015a17║蒜、革葱、慈葱、蘭葱、興蕖。是五種辛，一切食中不得食。
X57n0950_p0015a18║若故食者，犯輕垢罪。疏依名苑解云：大蒜是胡葱，革
X57n0950_p0015a19║葱是韮，蘭葱是小蒜，慈葱是今之葱也，興蕖是息菜。
X57n0950_p0015a20║陸機草木蟲魚疏解：息菜狀似蔓菁根，其華紫赤色，
X57n0950_p0015a21║可食。此與慈愍解興蕖狀同，是知此方亦似有也。楞
X57n0950_p0015a22║伽經云：大慧！如是一切葱韮臭穢不淨，能障聖道，亦
X57n0950_p0015a23║障世間人天淨處，何況諸佛淨土果報。又云：大慧！求
X57n0950_p0015a24║聖道者，酒肉葱韮及與蒜薤能葷之味，悉不應食。佛
X57n0950_p0015b01║頂經云：一切眾生食甘故生，食毒故死。是諸眾生求
X57n0950_p0015b02║三摩提，當斷世間五種辛菜。是五種辛，熟食發婬，生
X57n0950_p0015b03║啖增恚。如是世界食辛之人，縱能宣說十二部經，十
X57n0950_p0015b04║方天仙嫌其臭穢，咸皆遠離。諸餓鬼等因彼食次，䑛
X57n0950_p0015b05║其唇吻，常與鬼住，福德日消，長無利益。是食辛人修
X57n0950_p0015b06║三摩地，菩薩、天仙、十方善神不來守護。大力魔王伺
X57n0950_p0015b07║得其便，現作佛身，來為說法，非毀禁戒，讚婬怒癡，命
X57n0950_p0015b08║終自作魔王眷屬，受魔福盡，墮無間獄。如是諸大乘
X57n0950_p0015b09║經咸說五辛為聖道障，及諸呪部悉斷五辛，非一兩
X57n0950_p0015b10║經說其損害。三藏云：食辛之者墮大地獄，尚失人天，
X57n0950_p0015b11║況得聖果及生淨土？今見道俗都不誡慎，自謂無罪。
X57n0950_p0015b12║又見俗家僧寺齋食之中，任其厨人恣安薤菜以助
X57n0950_p0015b13║香味，或生或熟，往往純將為菜，故意食啖，口氣臭穢，
X57n0950_p0015b14║誦經禮佛，殊不自疑。又經稱善神聞氣悉皆遠離，云
X57n0950_p0015b15║何施主返將供佛？誠謂苦哉！如此供養，空費財物，尚
X57n0950_p0015b16║不免地獄，何況得福？今評此物未足助其滋味以充
X57n0950_p0015b17║口腹，何故苦愛食之，空招果報？願聞此說。細詳佛經，
X57n0950_p0015b18║一切食中悉不得食。重述頌曰：
X57n0950_p0015b19║五辛佛所說，障道定無疑，梵網招輕垢。
X57n0950_p0015b20║楞伽損大慈。人天猶尚失，淨土固難期。
X57n0950_p0015b21║生啖增嗔念，熟食發婬思。講經十二部。
X57n0950_p0015b22║天仙悉捨離，善神不守護，惡鬼得便宜。
X57n0950_p0015b23║薜茘唼脣吻，魔羅現佛像，福德因消滅。
X57n0950_p0015b24║業障更彌滋。地獄銅兼鐵，輪迴網復羈。
X57n0950_p0015c01║無端耽草味，殃禍大堪悲。
X57n0950_p0015c02║熾盛光道場念誦儀中誡勸檀越文
X57n0950_p0015c03║夫修福慧之門，置於菩提之道，實難實易。得旨即易，
X57n0950_p0015c04║失旨則難。如善鑽搖，醍醐可獲；其不善者，漿猶難得。
X57n0950_p0015c05║此亦如是，善用心者，一華一香，功等虗空；一偈一句，
X57n0950_p0015c06║累滅道成。其不善者，人天近果尚失，何況菩薩勝因？
X57n0950_p0015c07║夫沙門者，名世間眼。世間盲瞑，即須導之。不然，則非
X57n0950_p0015c08║沙門。如來遺囑，令無慳恡，法財施人。既奉聖言，故斯
X57n0950_p0015c09║誡勸。近見檀越之家，深有信向。請僧歸舍，設食讀經，
X57n0950_p0015c10║望其福慧。勞力損財，無善儀則。敬慢不分，是非寧別？
X57n0950_p0015c11║或倚恃豪富，或放縱矜高，反言衣食，庇廕門僧。請喚
X57n0950_p0015c12║道場，便為恩幸。趨瞻失節，朗責明訶。鋪設法筵，穩便
X57n0950_p0015c13║驅使。門僧無識，恐失依棲。苦事先為，免勞施主。縱有
X57n0950_p0015c14║法則，豈敢輒言？檀越不詢，門僧不說，訛謬之疏，自此
X57n0950_p0015c15║滋彰。不掃廳堂，便張法席；未斷葷穢，輒請聖賢。至於
X57n0950_p0015c16║迎像延尊，殊不避坐。旋踵致敬，事同彷彿。儒典所謂
X57n0950_p0015c17║過尊之位必趨，況其三寶。荊谿大師云：凡建道場，應
X57n0950_p0015c18║先嚴淨，然後請像。世人口云求道滅障，置道場時，令
X57n0950_p0015c19║愚童慢竪，猥服躶形，云將像來，取像去。以此觀之，可
X57n0950_p0015c20║悲之甚。又云：雖置道場，慠慢尊像，及招罪累，滅障良
X57n0950_p0015c21║難。又經云：佛滅度後，供養像者，與在世無別。云何世
X57n0950_p0015c22║人視同土木，迎之大慢，禮時薄敬。而恠無福報者，可
X57n0950_p0015c23║弗暫思。又石壁大師云：斷奠齋筵，不如禮席。誠哉此
X57n0950_p0015c24║言，誰肯暫聽。徒喪財力，實無福報。故使世間貧窮者
X57n0950_p0016a01║多，富足者少，由此而然。今勸檀越，常親有識，請問佛
X57n0950_p0016a02║法，甚深福慧。云何修行，下氣低心，屈膝接足，敬奉為
X57n0950_p0016a03║師。凡設法筵，先往取則，嚴灑廳舘，齋潔身心。名香異
X57n0950_p0016a04║華，珍菓美食，預備支儲，請迎懃重。承接眾僧，䖍想十
X57n0950_p0016a05║方，三世眾聖，來入我家。慚悚驚惶，如僕奉大家，如婆
X57n0950_p0016a06║羅門事火。遵依法式，不得師心，勿憚勤勞，事事供給，
X57n0950_p0016a07║皆可意裁。此事千條，不可盡說。今略示五事，粗可行
X57n0950_p0016a08║持。
X57n0950_p0016a09║第一、欲陳法會，家中長幼，盡須同心，去其酒肉五
X57n0950_p0016a10║辛等物。施主每日隨僧禮佛，陳吐懺悔。
X57n0950_p0016a11║第二、當僧齋次，躬須給侍，不得坐於僧上，稱是主
X57n0950_p0016a12║人，放縱談笑。
X57n0950_p0016a13║第三、佛前供養，須倍於僧，凡聖等心，事事精細。
X57n0950_p0016a14║第四、盡其所惜，施佛及僧，勿得隱細用麤，世世招
X57n0950_p0016a15║失意果報。
X57n0950_p0016a16║第五、道場緩急，不得使僧。此是福田，翻為奴僕，豈
X57n0950_p0016a17║可得乎？
X57n0950_p0016a18║我今此說，智者知之。或有愚者，為檀越之家，嫌難遵
X57n0950_p0016a19║奉。門僧無識，見有揀眾之言，恐為所鄙，不能盡行。吾
X57n0950_p0016a20║知此文，將被火滅。願　十方三寶，及有識者，同力護
X57n0950_p0016a21║持。誡勸檀越敬三寶文。
X57n0950_p0016a22║改祭修齋疏文
X57n0950_p0016a23║謹於當鄉保安田蚕人口靈廟之宇，啟建金光明道
X57n0950_p0016a24║場，齋僧供佛，轉誦大乘。意者迴易每年拜祭餚酒之
X57n0950_p0016b01║會，以為清淨之齊，俾福等神祇，兼利安人畜。今晨建
X57n0950_p0016b02║首，特具疏牋者。
X57n0950_p0016b03║原夫抱草救焚，義由愚極。益薪止沸，事匪知幾。太顛
X57n0950_p0016b04║倒於常情，頗乖違於物理。實喻造殃求福，奪命祈恩。
X57n0950_p0016b05║翻將久禍之基，擬作長生之術。釋典以濟魚飼虎，真
X57n0950_p0016b06║為仁壽之方。儒經以殺豕存羊，豈是谷神之籙。當斯
X57n0950_p0016b07║時也，淳風尚簡，正教未行。且敦姬孔之儀，遂播蒸甞
X57n0950_p0016b08║之禮。洎乎梁朝改祭，一邦為齋戒之場。顏氏訓家，萬
X57n0950_p0016b09║代奉歸依之式。人移世變，俗薄時澆。為善者孤，積惡
X57n0950_p0016b10║者眾。周風更續，梁制遂亡。尚迷於黍稷非馨，豈悟於
X57n0950_p0016b11║幡華是善。爭鋒競銳，累豆加籩。寧知乎諂祭乖儀，孰
X57n0950_p0016b12║謂乎淫風敗禮。尚違孔制，安順佛慈。今則鄉老傾誠，
X57n0950_p0016b13║廟巫投懇。與象神而盟誓，易祭為齋。對諸佛以要期，
X57n0950_p0016b14║捨邪歸正。蓋聞天地之理正觀，日月之德正明。天地
X57n0950_p0016b15║和而萬物遂生，日月運而四時合節。二儀既測，百慮
X57n0950_p0016b16║可窮。神物司幽，人倫主顯。人神之心交感，幽顯之道
X57n0950_p0016b17║遂通。儻人不敬神，則禍福之端何託。苟幽不合顯，則
X57n0950_p0016b18║禘甞之禮徒施。既神假人靈，須神從人願。人今歸佛，
X57n0950_p0016b19║願神亦同歸。佛若度人，願神亦同度。我佛者，萬德之
X57n0950_p0016b20║慈流莫異，十方之悲濟無窮。猶杲日之運太虗，山谷
X57n0950_p0016b21║同照。若霶雨之飛長野，草木共霑。振神通也，雷懾邪
X57n0950_p0016b22║徒。揚法音也，風馳正教。席上之四王受命，座間之八
X57n0950_p0016b23║部分符。俾化極六虗，使恩周萬彚。故兇徒稱號，天祠
X57n0950_p0016b24║之金像低頭。稚子呼名，曠野之鬼神稽首。我等人祇
X57n0950_p0016c01║共慶，獲聽餘音。鄉里同緣，遭逢像運。覺生死之路遠，
X57n0950_p0016c02║終也何歸。悟塗炭之苦長，悠哉莫返。今欲裁妍補醜，
X57n0950_p0016c03║改往修來。掃灑神祠，莊嚴佛會。易短舞作威儀之相，
X57n0950_p0016c04║變長歌為方等之音。器滿潔粢，盤盈素品。抽棘去伊
X57n0950_p0016c05║蘭之種，焚茨植簷蔔之根。溪㵎之毛血不流，樹上之
X57n0950_p0016c06║鳥鴟罷噪。豕羊遂性，鱗羽樂天。頓改村坊，全同淨土。
X57n0950_p0016c07║伏乞　十方諸佛，衛八部以俱臨。十地眾僧，統三乘
X57n0950_p0016c08║而並降。愍我投然之子，願施救苦之恩。先懺三塗，次
X57n0950_p0016c09║祈五福。仰惟嚴祠陰宰，靈境冥官。昔同受祭之神，今
X57n0950_p0016c10║共改齋之聖。暫迴俊造，諦察善言。敢據佛經，願聞神
X57n0950_p0016c11║聽。且九居之形未脫，必三塗之理無差。殺畜為神，神
X57n0950_p0016c12║豈免將來之對。斷葷因佛，佛乃開改往之懺門。既悟
X57n0950_p0016c13║前非，莫生後悔。杯盤餚酒，歆饗片時。形影仇讎，纏綿
X57n0950_p0016c14║浩劫。鄉戶等蚕憂公賦，田為糇粮。惟希陰隲之恩，寧
X57n0950_p0016c15║懼幽關之事。亡我無所，靡神不宗。出三物以詛斯，陳
X57n0950_p0016c16║異位而饗彼。或烹或剝，或灸或燔。亘村之羶火交煙，
X57n0950_p0016c17║徧野之痛聲接韻。洎乎祀祊臨尊，莫不兼子保妻。誰
X57n0950_p0016c18║知於畏死貪生，與人無別。肯悟於殺他活己，比畜何
X57n0950_p0016c19║殊。拔刃臨頭，豈不念呼時認主。舉籩就口，而不思及
X57n0950_p0016c20║暮還家。養之也，猶子比兒。殺之也，摧羽崩角。尚解啣
X57n0950_p0016c21║環報主，豈無彈鋏懷怨。乞三寶提携，已殞者皆令解
X57n0950_p0016c22║脫。對百神斷約，未傷者永收逍遙。齋既洗心，懺希滅
X57n0950_p0016c23║罪。晝感日光之照，達闍王之業性無生。夜通金皷之
X57n0950_p0016c24║音，同信相之疑根永拔。仰迴功德，全施廟靈。加自在
X57n0950_p0017a01║於神通，保優游於仙宅。昔受嘉魚旨酒，尚降祉以穰
X57n0950_p0017a02║穰。今霑甘露醍醐，更垂休而穆穆。秉心莫二，錫祐無
X57n0950_p0017a03║疆。十雨五風，望長成於報歲。齋僧供佛，敢誓答於有
X57n0950_p0017a04║秋。仍願蚕富田豐，于囊于槖。生涯益廣，我陸我阿。眉
X57n0950_p0017a05║壽者皆滿百年，嬰孩者咸敦五福。妻良子孝，兄順弟
X57n0950_p0017a06║恭。泛愛親仁，利用崇德。　聖宋常安於今日，仁君永
X57n0950_p0017a07║福於萬年。庶績咸熙，百官盡美。諸天龍鬼，護國護民。
X57n0950_p0017a08║法界含生，離苦得樂者也。眾等下情，不任䖍切，祝望
X57n0950_p0017a09║之至。謹疏。
X57n0950_p0017a10║改祭修齋決疑頌（并序）
X57n0950_p0017a11║近見多改祭祀，競修齋福，斷肉止殺，正信念佛，甚為
X57n0950_p0017a12║希有。其間或未知損益者，妄生破毀，便言在俗祭祀
X57n0950_p0017a13║為先，或云齋戒不能救急。見蔬食念佛，我但持心，聞
X57n0950_p0017a14║善惡因緣，來世誰受？於是善根未深者，被斯惑亂，多
X57n0950_p0017a15║退初心。今為斷疑，引經明證，并作偈頌，令易憶持。依
X57n0950_p0017a16║此誠言，莫信邪說。然世人疑慮，是故無量，今但從要，
X57n0950_p0017a17║略書十頌。
X57n0950_p0017a18║第一疑有鬼無鬼，能禍能福耶？
X57n0950_p0017a19║釋曰：經說六道，鬼居其一，何疑無鬼耶？阿含經云：
X57n0950_p0017a20║一切所居舍宅，街巷道陌，屠坊市肆，及諸山塚，皆
X57n0950_p0017a21║有鬼神，但不能利害於人。譬喻經云：天下鬼神，不
X57n0950_p0017a22║能活人，不能殺人，亦不能令人富貴貧窮，但隨人
X57n0950_p0017a23║衰劣，而作恠崇，希望祭祀。若求福，必定無也。世俗
X57n0950_p0017a24║不知，空被誑，或殺生造惡。頌曰：
X57n0950_p0017b01║鬼神隨處有，諂誑世間人，祭鬼都無福。
X57n0950_p0017b02║空增殺業因。
X57n0950_p0017b03║第二疑：現見世人病患，祭祀獲安，何言無福耶？
X57n0950_p0017b04║釋曰：世人貧病災福，皆屬因果，非鬼能為。是鬼為
X57n0950_p0017b05║禍，蓋從邪信所招，諂求而得。辯正論云：舊鬼教新
X57n0950_p0017b06║鬼興恠求食，初往二家轉磨上碓，其家事佛，不信
X57n0950_p0017b07║是恠，俱云：善神助我。盡日舂磨數斛米麥，都不得
X57n0950_p0017b08║食。後入邪信之家，令白狗上空中而行，其家大恠，
X57n0950_p0017b09║殺狗設食，因茲得飽。當知信佛，不要信恠。設使見
X57n0950_p0017b10║恠，但專念佛，其恠自息。頌曰：
X57n0950_p0017b11║正信天龍護。邪神豈奈何。但知常念佛。
X57n0950_p0017b12║災恠自消磨。
X57n0950_p0017b13║第三疑：家眷死後，祭祀得食不得食耶？
X57n0950_p0017b14║釋曰：若墮餓鬼，祭祀之時，或有得食。若在𦦨口之
X57n0950_p0017b15║鬼，雖祭亦不得食。阿含經云：若為死人布施祭祀
X57n0950_p0017b16║者，若死入餓鬼中，得食；若生餘處，必不得食也。六
X57n0950_p0017b17║道萬品，受報差殊。父母死亡，豈皆作鬼？世人不識，
X57n0950_p0017b18║一向祭祀，甚無理也。頌曰：
X57n0950_p0017b19║人死隨前業，升沉六道殊。如何純祭祀？
X57n0950_p0017b20║須道世人愚。
X57n0950_p0017b21║第四，疑祭祀之法，廣在禮經。天子七廟，諸侯五廟，大
X57n0950_p0017b22║夫卿士至於庶人，皆同祭祀。圓丘方澤，上下神明，國
X57n0950_p0017b23║之常典，云何勸令斷祭，奈太傷國風乎？
X57n0950_p0017b24║釋曰：祭禮出其俗典，斷祭據其佛經。俗典則未逃
X57n0950_p0017c01║殺害，佛經則唯尚慈悲。殺害則報在三塗，慈悲則
X57n0950_p0017c02║果成萬德。以善改惡，導淺令深，佛度眾生，無不皆
X57n0950_p0017c03║爾。今人既信佛教，須修佛慈，不可更殺眾生，稱佛
X57n0950_p0017c04║弟子。況復時俗，不獨祭先，靡神不宗，實謂淫祀。不
X57n0950_p0017c05║修明德，唯事殺生，可悲之深，略談難盡。故昔梁武
X57n0950_p0017c06║帝勑天下斷祭止殺，蓋遵佛教，豈獨今日也。幸有
X57n0950_p0017c07║齋福，正好競修，足可利於存亡，亦免傷於物命，何
X57n0950_p0017c08║勞苦執祀典經乎？頌曰：
X57n0950_p0017c09║殺牛慙禴祭，黍稷本非馨。齋誦真明德，
X57n0950_p0017c10║何勞執禮經。
X57n0950_p0017c11║第五疑，祭祀之家及彼師巫得何罪報耶？
X57n0950_p0017c12║釋曰：如毗尼律中說，迦留陀夷身證羅漢，被婆羅
X57n0950_p0017c13║門婦殺之。因過去曾為祭主，今廟祀是也。有五百
X57n0950_p0017c14║商人共宰一羊同來乞願，殺羊祭祀已俱墮地獄，
X57n0950_p0017c15║世世已來常被羊殺。其五百人亦因彼婦被波斯
X57n0950_p0017c16║匿王所殺。且五百人共殺一命并其祀主，今證聖
X57n0950_p0017c17║果受報未盡，何況一人殺多物命。又晉時巴丘縣
X57n0950_p0017c18║有師巫姓舒名禮，為人祭祀，死墮熱殺地獄，舉體
X57n0950_p0017c19║焦爛還魄自說。又寶藏經廣說祭祀之報，不能備
X57n0950_p0017c20║引。頌曰：
X57n0950_p0017c21║殺他還自殺。影響逐形聲，鬼飽都無福。
X57n0950_p0017c22║空招墮火坑。
X57n0950_p0017c23║第六疑：今若改祭，自古已來，還有報驗耶？
X57n0950_p0017c24║釋曰：此事感驗非一，今為略引。晉有張應，本事俗
X57n0950_p0018a01║神，皷舞淫祀。咸和八年，妻病，禱祭罄竭。妻曰：今病
X57n0950_p0018a02║日困，求鬼無益，乞作佛事。應便許之。請僧曇鎧，明
X57n0950_p0018a03║當設齋。夜夢神人，責應不早嚴淨。見鎧隨後，曰：始
X57n0950_p0018a04║欲發心，未可責之。眠覺，連夜秉火設座，因茲廢神
X57n0950_p0018a05║事佛。其妻病愈後，張應身死，墮鑊湯地獄。因前改
X57n0950_p0018a06║祭，善神來救，遂得解脫，還魂自說。又顏氏家訓云：
X57n0950_p0018a07║梁世江陵劉氏，以賣鱓羮為業。後生一兒，頭是鱓，
X57n0950_p0018a08║自頸已下，方為人耳。又王克為永嘉郡守，有人餉
X57n0950_p0018a09║羊，集賓欲讌，而羊繩解，來投一客。先跪兩拜，便入
X57n0950_p0018a10║衣中。此客竟不言之，固無救請。須臾，宰羊為𮌉，先
X57n0950_p0018a11║行至客。一臠入口，便下皮肉，周行徧體，痛楚號叫。
X57n0950_p0018a12║方便說之，遂作羊鳴而死。梁孝元在江州，有人為
X57n0950_p0018a13║望蔡縣令。經劉敬躬亂，縣廨被焚，寄寺而住。民將
X57n0950_p0018a14║牛酒作禮，縣令以牛繫柱，屏除佛像，鋪設牀座，於
X57n0950_p0018a15║堂上接賓。未殺之頃，牛解，徑來至階而拜。縣令大
X57n0950_p0018a16║笑，命左右宰之。飲噉醉飽，便臥簷下。稍醒而覺體
X57n0950_p0018a17║痒，𭺗搔癮胗，因爾成白癩病，經十許年死。又梁世
X57n0950_p0018a18║有人，常以鷄卵白和沐，云使髮光，每沐輒破二三
X57n0950_p0018a19║十枚。臨死，髮中但聞啾啾數千鷄鶵聲，楚痛篤病
X57n0950_p0018a20║而死。又顏氏家訓云：齊國有一家，甚豪侈，非手殺
X57n0950_p0018a21║牛，則噉之不美。年三十許，病篤，大見牛來，舉體如
X57n0950_p0018a22║被刀刺，叫呼而終。江陵高偉，隨吾入齊，凡數年，向
X57n0950_p0018a23║幽州淀中捕魚。後病，每見群魚齧之而死。又宋有
X57n0950_p0018a24║陳安居，父母信釋教，旦夕齋誦。有伯事神，神影滿
X57n0950_p0018b01║宅。後伯死絕嗣，父令安居紹伯家舍，便廢淫祀，其
X57n0950_p0018b02║神遂禍。安居三年篤病，執志不迴，常誓曰：若使我
X57n0950_p0018b03║殺生祭祀，寧生自臠割四體，終不殺命。安居身亡，
X57n0950_p0018b04║席君歎曰：此人事佛，大德人也，壽當九十三歲。遂
X57n0950_p0018b05║放令還。其伯殺害祭祀，欺誑百姓，罪宜墮苦。此例
X57n0950_p0018b06║非一，不能盡書。頌曰：
X57n0950_p0018b07║迴邪生正信。臭草出栴檀，逢難須堅固。
X57n0950_p0018b08║安居志好攀。
X57n0950_p0018b09║第七疑改祭之後，忽遇災禍，既已捨神，求誰救護耶？
X57n0950_p0018b10║釋曰：但每日一心稱念觀世音菩薩，一切災難、一
X57n0950_p0018b11║切病痛、牢獄賊盜、水火風雷、虎狼毒蛇、蟲藥呪詛，
X57n0950_p0018b12║皆不能害。請觀音經中，佛勑諸大天龍藥叉一切
X57n0950_p0018b13║威猛神將，晝夜守護受持觀世音菩薩名者，諸惡
X57n0950_p0018b14║鬼神尚不能以惡眼視之，況復加害。梁朝有沙門
X57n0950_p0018b15║名僧融，為一家毀除神影，勸受五戒，被其鬼將領
X57n0950_p0018b16║鬼兵來責融。融專念觀音，一聲未絕，忽見神人以
X57n0950_p0018b17║金剛杵擬其鬼眾，一時走散，身上甲冑化為灰粉。
X57n0950_p0018b18║又僧融曾勸夫婦二人受戒，後為賊所累，夫遂逃
X57n0950_p0018b19║避，其婦繫獄。融教至心稱觀世音，更無餘法。婦人
X57n0950_p0018b20║依語，感枷杻三木自然釋脫，獄門自開，因是免難。
X57n0950_p0018b21║其事非一，不可備論。頌曰：
X57n0950_p0018b22║專持菩薩號。八部護君身。急難隨聲應。
X57n0950_p0018b23║唯除不信人。
X57n0950_p0018b24║第八疑：自來殺生祭祀所有罪業，作何功德而得消
X57n0950_p0018c01║滅耶？
X57n0950_p0018c02║釋曰：但各書寫供養金光明經，迴此功德，與彼怨
X57n0950_p0018c03║家，將來無對。如張居道殺生，忽被怨家取去冥關，
X57n0950_p0018c04║許寫此經。怨家解脫，居道放還。但將所贖經文，安
X57n0950_p0018c05║家中供養。每日精勤，稱此經題名目，及三寶名。自
X57n0950_p0018c06║然家中眷屬安隱，財帛增多。一切天龍，皆來護宅。
X57n0950_p0018c07║一切災橫邪鬼，悉不敢害。請至信此言，終不虗也。
X57n0950_p0018c08║頌曰：
X57n0950_p0018c09║法寶真良藥，眾生自不甞，書持并供養，
X57n0950_p0018c10║世世上天堂。
X57n0950_p0018c11║第九疑，凡修齋福，并讀誦經典，當迴向家宅，何等神
X57n0950_p0018c12║明，凡有幾位耶？
X57n0950_p0018c13║釋曰：迴向天龍善神、閻羅冥官、山川境邑一切神
X57n0950_p0018c14║明、家中土地神、護宅善神，并先代亡靈墮在惡道
X57n0950_p0018c15║者。除此以外，其餘家中雜雜鬼神，並不須事之，亦
X57n0950_p0018c16║不須迴向。此等皆非汝家所事，悉名邪諂，切信此
X57n0950_p0018c17║言。頌曰：
X57n0950_p0018c18║作福常迴施，天龍善鬼神，威光常覆護，
X57n0950_p0018c19║使汝免災迍。
X57n0950_p0018c20║第十疑：既不許祭祀，或家眷死亡，墮在鬼趣，云何施
X57n0950_p0018c21║其飲食耶？
X57n0950_p0018c22║釋曰：經有方法今當普示，請各依行。如此施食得
X57n0950_p0018c23║福無量，如供養百千俱胝諸佛功德正等。每日將
X57n0950_p0018c24║淨器盛一器淨飯，唯除瓷器及鐵器不得用。經中
X57n0950_p0019a01║銅器最上，其器不須至大，即是盂器之屬也。每日
X57n0950_p0019a02║至暮時，以淨水灌其飯上令滿，以左手擎之，以右
X57n0950_p0019a03║手舉頭指其器中。誦呪七徧已，彈指七下，將飯傾
X57n0950_p0019a04║於淨地，不得近桃李樹下。傾己而作是言：我今普
X57n0950_p0019a05║施一切餓鬼、依草附木、孤魂滯魄、勝劣鬼神，清淨
X57n0950_p0019a06║法食無遮無礙隨意飽滿，或能更為稱三寶名等。
X57n0950_p0019a07║其呪曰：
X57n0950_p0019a08║曩謨薩嚩怛他（一），𧃯嚩跢路（引）枳帝（二），唵（三），三（去）䟦
X57n0950_p0019a09║囉（四），三䟦囉（五），吽（六）
X57n0950_p0019a10║此施法食，不獨令家先眷屬得食，普令一切餓鬼飽
X57n0950_p0019a11║滿，利益甚深。普勸若僧若俗、若男若女，盡行此法。頌
X57n0950_p0019a12║曰：
X57n0950_p0019a13║鬼道常飢渴，當生憐愍心，能蠲口中食。
X57n0950_p0019a14║佛贊福田深。
X57n0950_p0019a15║野廟誌
X57n0950_p0019a16║蚩蚩小氓，舉事罔有不悖。去仁就殺，俾我且壽。醨德
X57n0950_p0019a17║淫祀，睠我且福。山海之俗，偏其弊之。道傍之樹茂，干
X57n0950_p0019a18║他者疑其有神，輙裁紙以贄其下。山麓之水淵，干他
X57n0950_p0019a19║者測其有靈，乃列豆以旅其湄。里能言者，宗以為巫。
X57n0950_p0019a20║巫乃肆我無識，首拜于水樹。正名質事，至於屋室形
X57n0950_p0019a21║容，以緒無端焉。有疾且憂，旱潦之作，歸禍于茲。始乃
X57n0950_p0019a22║一室，漸而後乃百室。始乃小牲，不已後乃大牲。年或
X57n0950_p0019a23║三四其祀，貧躓之夫，若為其事神乎。於戲，家不聊生，
X57n0950_p0019a24║禍出非鬼，吾弗能救歟。且樹之始，胡不自神，待人而
X57n0950_p0019b01║神也。水之始，胡不自靈，待人而靈也。神之既歆其血
X57n0950_p0019b02║食，胡不尚其玉帛。能化紙為財，胡不變土為食。何食
X57n0950_p0019b03║人之貴，而財人之賤，反常之甚焉。已而已而，吾聞之
X57n0950_p0019b04║矣。積善之家，必有餘慶。積不善之家，必有餘殃。神遠
X57n0950_p0019b05║乎哉，惟心所載。靈遠乎哉，惟人所在。而競愚於水樹
X57n0950_p0019b06║也。
X57n0950_p0019b07║三衣辨惑篇
X57n0950_p0019b08║佛制法衣但三：一曰安陀會，二曰鬱多羅僧，三曰僧
X57n0950_p0019b09║伽梨。此三法衣定是出家之服，非在家者所被。僧祇
X57n0950_p0019b10║云：三衣者，賢聖沙門標識，非俗人所為。智論云：佛聖
X57n0950_p0019b11║弟子住於中道故著三衣，外道裸形無耻白衣多貪
X57n0950_p0019b12║重著。雜阿含云：修四無量者並剃髮服三法衣而出
X57n0950_p0019b13║家也。據斯以知定非俗服。世云梵網經有通俗著者，
X57n0950_p0019b14║人見彼經廣列王臣道俗盡得受戒，應教身所著袈
X57n0950_p0019b15║裟等，言便令士女受菩薩戒者著七條衣。觀彼經文
X57n0950_p0019b16║未心全爾，袈裟正翻為染或翻臥具。據翻染者秪是
X57n0950_p0019b17║通制，道俗受戒須服壞色，恐其染同特艶乖於法制，
X57n0950_p0019b18║乃云應教身所著染皆使壞色。或有風俗不可盡制，
X57n0950_p0019b19║而出家菩薩必須染壞，故復文云比丘應與俗服有
X57n0950_p0019b20║異，何曾通俗著七條衣？或翻臥具者，南山云：三衣總
X57n0950_p0019b21║名。梵網經云被九條七條五條袈裟，即其文也。若爾
X57n0950_p0019b22║者，又何妨袈裟之語別在出家？亦即文云比丘皆應
X57n0950_p0019b23║與俗服有異。尋天台及藏法師章疏俱作染壞義釋，
X57n0950_p0019b24║並無通俗三衣之說。雖方等經中通俗修懺入道場
X57n0950_p0019c01║時許著三衣，但是單縫（平聲），不許却㓨（七迹反）。佛言：此三
X57n0950_p0019c02║衣者，一名單縫，二名俗服。荊溪師云：若却㓨者，即是
X57n0950_p0019c03║大僧受持之衣，是故此衣應須別造。世有借出家人
X57n0950_p0019c04║衣，深為未可，故知雖三衣非出家服（出輔行記）。信其梵網，
X57n0950_p0019c05║若已許著方等，何故要須單縫？乃至阿含，佛令取阿
X57n0950_p0019c06║難、鬱多羅僧與婆四吒女著等，此出自聖意，暫爾赴
X57n0950_p0019c07║機。滅後下凡，須依定制，一切戒律涅槃，重宣最後之
X57n0950_p0019c08║言，方為揩定。三衣許俗，彼經無文。餘或云：攘災免厄，
X57n0950_p0019c09║許與小片。至如戲女暫挂，獵師假被。或云：得四寸而
X57n0950_p0019c10║飲食斯充，挂一片而羅剎不噉。蓋顯三衣之功用，非
X57n0950_p0019c11║許四民之受持。出家閑邪之人，尚昧持衣之軌；在塵
X57n0950_p0019c12║煩雜之眾，寧知奉法之儀？南山云：若受用有方，則不
X57n0950_p0019c13║生罪戾；必領納乖式，便自陷深𮘧。一生無衣覆身，一
X57n0950_p0019c14║死自負聖責，何慮無惡道分？觀斯之言，自坐深過，忍
X57n0950_p0019c15║將非法誤累在家？更有𠎝妄，不能緘默，多見道俗競
X57n0950_p0019c16║挂絡子，濫觴久矣，滋彰近矣。且三衣五納，制聽二典，
X57n0950_p0019c17║絡子名狀，出自何文？設以三衣破片而迴作者，比丘
X57n0950_p0019c18║衣損，秪合補治，令不失受持，豈容被其破片，更立異
X57n0950_p0019c19║名？何殊遭賊失衣比丘乎？或云：院內執作，暫挂無妨
X57n0950_p0019c20║者，安陀會正是院內之衣，何不著耶？至於俗家弟子，
X57n0950_p0019c21║若免災厄，不應常挂袈裟之片。若許常挂，何不全許
X57n0950_p0019c22║三衣而但許一片耶？南山引僧祗龍著袈裟免金翅
X57n0950_p0019c23║難，乃云：必不順教，則所被無力。袈娑違教尚云無力，
X57n0950_p0019c24║況今絡子持新裁染公然製造，若名若體全是非法，
X57n0950_p0020a01║驗知被挂得罪無福。今略書三種違教之咎，庶幾讀
X57n0950_p0020a02║之宥過無大必改為善。一者絡子名體都無所載，制
X57n0950_p0020a03║聽二教一切所無，既乏五功濫參三賤，違教之責冥
X57n0950_p0020a04║報非虗。二者制聽二教唯佛一人，自菩薩聲聞述而
X57n0950_p0020a05║不作。今既自制絡子，仁者便是佛耶？三者隨外道輩
X57n0950_p0020a06║非佛者流。南山云：以雜色線縫於衣上作條幅者，是
X57n0950_p0020a07║外道法結偷闌遮。況乎造非法衣殊乖先制，非外道
X57n0950_p0020a08║輩斯何人哉？幸願四方道人行大乘者，讀文尋意莫
X57n0950_p0020a09║守己情，擔麻棄金殊非智者，革弊從正斯則達人。應
X57n0950_p0020a10║知無上佛乘解無道俗，傳持之軌誠在律儀，涅槃扶
X57n0950_p0020a11║律談常正在於此。律範若壞，法假誰傳？豈生為人不
X57n0950_p0020a12║護眼目，斷常住命非旃陀羅耶？昔靜靄法師值周武
X57n0950_p0020a13║行虐，自恨不能護法，出家奚為？乃坐石奮刀徧身剖
X57n0950_p0020a14║肉，引膓挂樹以手捧心而卒。嗚呼！古賢護法其若是
X57n0950_p0020a15║乎？我等既斆未能，宜守法制，莫致毀損殃墜自他矣。
X57n0950_p0020a16║景德四年丁未十月二十二日，東掖山傳天台教觀
X57n0950_p0020a17║沙門（遵式）撰述。
X57n0950_p0020a18║
X57n0950_p0020a19║金園集卷下（終）
X57n0950_p0020a20║
X57n0950_p0020a21║金光明懺儀一卷
X57n0950_p0020a22║請觀音消伏毒害三昧儀一卷
X57n0950_p0020a23║大彌陀懺儀一卷小彌陀懺儀一卷
X57n0950_p0020a24║熾盛光懺儀一卷僧伽大師禮讚文一卷
X57n0950_p0020b01║天台智者大師禮文一卷
X57n0950_p0020b02║釋觀音普門品偈文（附智者疏末）
X57n0950_p0020b03║往生略傳一卷注南嶽思師心要偈（亡本）
X57n0950_p0020b04║金光明經王章（亡本）
X57n0950_p0020b05║
X57n0950_p0020b06║聖宋紹興辛酉孟秋圓日刊板