X57n0975_p0519b13║
X57n0975_p0519b14║
X57n0975_p0519b15║隨緣集雜著二
X57n0975_p0519b16║
X57n0975_p0519b17║嘉禾楞嚴講寺靈耀全彰著
X57n0975_p0519b18║與徑山化城寂照兩常住修刻大藏書
X57n0975_p0519b19║楞嚴寺法未靈耀，謹致書於雙徑化城、寂照兩院諸
X57n0975_p0519b20║禪師座下：愚聞君子務本，今方冊大藏實為楞嚴與
X57n0975_p0519b21║上山兩院共有根本，所當急先務者，故敢以書告。古
X57n0975_p0519b22║人刻藏雖為普利簿海內外，而板藏化城、寂照流通
X57n0975_p0519b23║楞嚴講寺。坊內羨餘刻藏之外，可以莊嚴三寶、養育
X57n0975_p0519b24║英賢，無事匍匐檀門、畔援法事；山上板頭修板之餘，
X57n0975_p0519c01║可以供頓數口、安心進道，不必一鉢千家、夤緣世諦。
X57n0975_p0519c02║其為三院堅固根本，意甚深也。無如法久獘生，經坊
X57n0975_p0519c03║惟知羨餘而不知整理法寶，上山惟知板頭而不知
X57n0975_p0519c04║修刻藏板，歲月既深，蟲蠧朽蝕，將來大藏羽化可待
X57n0975_p0519c05║矣。只據不慧、玉菴丙辰請藏，三人共閱，部帙失次，錯
X57n0975_p0519c06║簡失張，莫可枚舉，有張無數十百字或五六字、一二
X57n0975_p0519c07║字者。今春澹歸和尚請藏，其首面經論輙多殘缺，而
X57n0975_p0519c08║黃龍禪師檢出缺字尤多。推其所由，板非鐵石，歲久
X57n0975_p0519c09║朽蠧，理之固然。頃松陵眾護法書，致不慧深憂藏板
X57n0975_p0519c10║不修則佛法壅塞，柏、密二大師慈悲心血殆將付之
X57n0975_p0519c11║東流一派，故以修刻經板重整大藏之役責成不慧，
X57n0975_p0519c12║不慧捧讀而慚惶無地。葢吾三院根本祖師功德皆
X57n0975_p0519c13║茫乎不知、忽若罔聞，而居家之士獨能惓惓法門、慇
X57n0975_p0519c14║懃致意，其智愚、賢不肖為何如哉？良可愧矣！秪緣大
X57n0975_p0519c15║清國之內之外惟此一藏，其來敦請者不辭千萬途
X57n0975_p0519c16║程、歲月勞頓，及請至所在開卷展閱，則糢糊失錯，一
X57n0975_p0519c17║字之缺理即難明，況多多乎哉？倘欲來寺對補，則道
X57n0975_p0519c18║遼路遠，山川阻深；若欲從人徵考，又不能起迦文之
X57n0975_p0519c19║白骨而問之，則知板上一字殘缺不修，即如來之血
X57n0975_p0519c20║脉一點不通於天下四海矣。過當何如哉？甚有以論
X57n0975_p0519c21║代經，指鹿為馬，惟圖滿套成帙，便可博換金錢，不知
X57n0975_p0519c22║壅法誑僧，罪當發配泥人。雖或匠工有所草草，虎兕
X57n0975_p0519c23║出匣，龜玉毀櫝，是誰之過歟？夫住持唯曰火食之多
X57n0975_p0519c24║少而已耳，經坊唯曰羨餘之有無而已耳，上山唯曰
X57n0975_p0520a01║板頭之輕重而已耳，殊不知火食、羨餘、板頭自何來
X57n0975_p0520a02║哉？豈非皆出於藏板之根本乎？今廢藏板不之修治，
X57n0975_p0520a03║而顧較量於錙銖之利，母乃棄其大者、遠者，而計其
X57n0975_p0520a04║小者、近者哉？抑亦清晝攫金，惟利是視，而不思務本
X57n0975_p0520a05║耶？雖曰烈士徇名，常人狥利，以若所為，即利亦恐不
X57n0975_p0520a06║可久得也。何者？葢今不修，則朽蠧十二；再五年不修，
X57n0975_p0520a07║則板壞十五；再十年不修，則一大藏之板皆坐化尸
X57n0975_p0520a08║解矣。夫有本斯可求利，本之則無，顧安所得利哉？諸
X57n0975_p0520a09║師於此可大悟矣。然而三院之主人必皆曰：吾唯計
X57n0975_p0520a10║今日之利入厚薄耳。藏板之朽蠧，於他年於我何與？
X57n0975_p0520a11║故皆坐視不理。吾恐檇李、丹陽、金谿、吳江諸護法同
X57n0975_p0520a12║起而料理蝌蚪時事，則比比嘔唾不暇，未必能安坐
X57n0975_p0520a13║吞嚼大藏也。借使大護法不見僧過，異日閻老案前
X57n0975_p0520a14║鐵丸銅汁，伊誰代之吞噉乎？吾輩出家兒，其可不信
X57n0975_p0520a15║因果哉？吳江周安石老護法云：板頭不修藏板，秪圖
X57n0975_p0520a16║肥家潤身，故護法神明屢降警誡，不為護祐。此皆諸
X57n0975_p0520a17║公目擊親甞之事，可不畏諸？竊迹數年間，不能修板，
X57n0975_p0520a18║亦有其故。自甲寅用兵以來，關山阻隔，請藏無人，故
X57n0975_p0520a19║致坊內經本殆空，而上山板頭絕望，即守院數口，尚
X57n0975_p0520a20║費支吾，何能分枵腹之餘，以補蠧蝕之殘哉？苐不慧
X57n0975_p0520a21║疇昔檢藏林下，凡遇失紙脫字，以致義理難通處，未
X57n0975_p0520a22║甞不頓足張目，惋詈典守者素飱不治。今自既尸位
X57n0975_p0520a23║住持，其可更受天下人之痛罵及我耶？是以修刻大
X57n0975_p0520a24║藏，是不慧之夙志，而端本之急先務也，況蒙眾護法
X57n0975_p0520b01║之督率乎哉？問知寂照全朽藏板六百餘葉，稍稍蠧
X57n0975_p0520b02║蝕亦數十萬字，并煑板等項，所費不及千金，工程不
X57n0975_p0520b03║出三載，較之當日眾護法倡興之時，不過一部刻資
X57n0975_p0520b04║耳。不慧已允眾檀之命，董成其事，但諸公皆密大師
X57n0975_p0520b05║苗裔云，仍幸俱戮力同心，贊襄厥美，或為料理修刻，
X57n0975_p0520b06║或為䟦涉乞緣，是所仰望而敦請者也。至於些少板
X57n0975_p0520b07║頭，且充工費之外，更有不繼，不慧當典衣鬻鉢，稱貨
X57n0975_p0520b08║補填，不敢波及諸公也。意在重新全藏，法寶流通，使
X57n0975_p0520b09║柏、密二祖慈悲心血不付逝水，諸檀護施刻功勳不
X57n0975_p0520b10║為木屑，是所願耳。次則堅固化城，寂照、楞嚴之共有
X57n0975_p0520b11║根本，亦不可緩也。夫愚公移山，大施抒海，人固笑其
X57n0975_p0520b12║愚而不知量矣。然精誠所至，或亦天龍為之陰相，而
X57n0975_p0520b13║克底於成，不可知也。燥人辭煩，幸無罪焉。
X57n0975_p0520b14║復吳江眾護法請修藏板啟（附來啟）
X57n0975_p0520b15║恭惟大護法諸老先生門下，才高鄴下，藻掞天庭。立
X57n0975_p0520b16║功立德，既照曜於兩間；乃教乃禪，式彌綸於一貫。惟
X57n0975_p0520b17║典型之詒在神州，千秋萬歲；即貧道之仰止高風，匪
X57n0975_p0520b18║朝伊夕。比緣楞嚴初住，躬失摳趨；忽業珠玉遙頒，寵
X57n0975_p0520b19║逾華袞。濫嬰獎借，恥實甚焉！致累失言，罪莫逭矣！因
X57n0975_p0520b20║軫大藏板朽蠧欲隳，爰命不肖耀修刻重新。多方弘
X57n0975_p0520b21║護，深知受囑靈山；莊語殷勤，喜見同心紫柏。顧耀藏
X57n0975_p0520b22║拙山邨，曾亦如蟲食字；拜瞻藏典，甞悲宿蠧侵文。鈞
X57n0975_p0520b23║命賷來，似符夙志；奉公行去，所在不辭。苐念人微事
X57n0975_p0520b24║偉，且難俶始；況慮月深歲久，豈易善成？是以心懷踴
X57n0975_p0520c01║躍，步或盤桓。仰恃大君子分光賜照，同舒手眼；乃俾
X57n0975_p0520c02║不肖耀拾遺補闕，稍整琅𪻱。庶寶王大藏得重新於
X57n0975_p0520c03║四海，而檀護鴻功可昭視於無疆矣！臨楮不勝感惶
X57n0975_p0520c04║之至。
X57n0975_p0520c05║稔惟和尚解行雙超，智悲竝運，經律論藏既兼總
X57n0975_p0520c06║以無遺，性相禪宗且交融于不二，諸方之向風已
X57n0975_p0520c07║久，末法之仰賴尤殷。不慧輩跧處松陵，未遑躬趨
X57n0975_p0520c08║籌室，遙瞻慈範，徒切依歸。茲啟方冊藏經乃紫柏
X57n0975_p0520c09║尊者發大誓願創此勝緣，初剞劂于五臺，後耑歸
X57n0975_p0520c10║于雙徑，而寂照、化城均為刊刻貯板之所。前人設
X57n0975_p0520c11║立良規，隨刻隨修，以防朽蠧，修補之費取足板頭。
X57n0975_p0520c12║不意日久法湮，後人弁髦成憲，競思染指，任情廢
X57n0975_p0520c13║壞。經雖裝印，損蝕漸多，日失月虧，將何底止？而新
X57n0975_p0520c14║舊板頭不知作何銷繳？宜乎貴郡諸紳有徹底清
X57n0975_p0520c15║查之約，此誠摧魔剔弊之大快舉也。深幸道駕駐
X57n0975_p0520c16║錫楞嚴，此地藏冊所由流通，梨棗失修得以申責。
X57n0975_p0520c17║伏望和尚大放光明，出廣長舌，俾獅蟲勿來食肉，
X57n0975_p0520c18║法寶永獲端嚴，匪特不慧輩傾心起舞，尊者常寂
X57n0975_p0520c19║光中亦當開顏含笑矣。善友王晉卿于刻藏事宜
X57n0975_p0520c20║向受諸檀囑付，在山多年，最稱諳練，幸進而詳詢
X57n0975_p0520c21║之，頗可資商確也。倉卒布牋，諸法侶不及署名，統
X57n0975_p0520c22║希慈鑒。周邦彬、吳之紀等拜。
X57n0975_p0520c23║修刻大藏經板疏
X57n0975_p0520c24║紫柏大師與同志諸檀護，易梵本為方冊，合經疏成
X57n0975_p0521a01║一藏，以便流通。使坐而討論者，可家致而人閱；三登
X57n0975_p0521a02║九上者，可負之而遄趨。即縉紳先生家，亦可竝藏書
X57n0975_p0521a03║而列於二酉，恣漁臘以深究本來，功莫大焉。其如木
X57n0975_p0521a04║刻無金石之堅，歲久有朽蠧之患，失此不修，將來羽
X57n0975_p0521a05║化，深可悲惜。葢北藏銷為阿堵，南藏殘缺無徵，則此
X57n0975_p0521a06║楞嚴方冊，不獨為大清國內基禎國寶，實且為簿海
X57n0975_p0521a07║內外之法身慧命。聞忉利天王，一日三時，望南閻浮
X57n0975_p0521a08║提禮拜，以其有書般若也。則人天之慧命，佛祖之菩
X57n0975_p0521a09║提，皆賴乎是矣。倘此處之藏板，一字不修，即如來之
X57n0975_p0521a10║法身慧命，一點不流通於天上人間矣。況日損月隳，
X57n0975_p0521a11║竟歸烏有者哉。不慧偶廁住持，願崇修整。然稽佛法
X57n0975_p0521a12║東流，自漢明帝永平，至唐玄宗開元，所譯經律論，洎
X57n0975_p0521a13║諸賢著疏，已五千四十八卷，共成一藏實錄。自開元
X57n0975_p0521a14║庚午，至德宗文皇帝末年，相繼譯著，又四千九百餘
X57n0975_p0521a15║卷。合開元崇福舊錄，彚成萬卷之靈文。嗣後殘唐五
X57n0975_p0521a16║代宋元所譯，暨朱明章疏語錄，倍簁於前。若以當時
X57n0975_p0521a17║創刻之費，較之今日修補之資，不翅馬體毫末，太倉
X57n0975_p0521a18║一粟耳。夫資費小而大藏全，用力少而收功偉。予不
X57n0975_p0521a19║敢自私，而敢告諸同志矣。且聞昔與紫柏大師，同心
X57n0975_p0521a20║創刻大藏者，有金谿賀，丹陽于，松陵周，嘉禾陸，馮朱
X57n0975_p0521a21║包諸先生，現宰官身，行菩薩願，而告厥成功。則今日
X57n0975_p0521a22║不慧創修大藏，又當佇望於諸先生後身之檀，相助
X57n0975_p0521a23║為理矣。
X57n0975_p0521a24║復淨慧監院公啟
X57n0975_p0521b01║伏以覺場小始，效供原依列聖。叢林大闢，當門特重
X57n0975_p0521b02║普心。三年知事，一喝明宗。千室尋緣，四真入妙。恭惟
X57n0975_p0521b03║大德望某老師座下，根屬好堅，楠梓豫章而巽美。行
X57n0975_p0521b04║稀瑕玷，圭璋明月以方精。了禪翁之弘度，水雲歸德。
X57n0975_p0521b05║生薑漢之操守，龍象欽風。推厚居薄，故人苟煖之，即
X57n0975_p0521b06║若煖之在己。𥙿人約己，則眾或飽之，亦如飽之措躬。
X57n0975_p0521b07║雖云願力使然，要亦天真不勉。兼之謙和御物，口碑
X57n0975_p0521b08║揚緇白之間。真實由衷，道望溢方州之外。初地二地，
X57n0975_p0521b09║庶幾無慚。三果四果，綽然有𥙿。比蹈身子成規，忽振
X57n0975_p0521b10║胡僧光錫。乃依自報內院，別嚴無畏之牀。式委樂獨
X57n0975_p0521b11║初機，傳語優曇之典。寧希功侔佛祖，實欲澤及人天。
X57n0975_p0521b12║斯葢連䮽神照而邁乎久長，竝轡了明而亡其椎魯
X57n0975_p0521b13║者也。顧某藥欄小草，覺苑焦芽。息觀微微，未踐四依
X57n0975_p0521b14║之閾。弘敷戞戞，難窺五地之墻。是宜養拙丘墟，長行
X57n0975_p0521b15║粥飯。何期客秋把臂，便許同心。獻歲浮杯，竟蒙推轂。
X57n0975_p0521b16║昔盧行者陸沉下板，滿擬終古無聞。得印禪師勸請
X57n0975_p0521b17║開堂，鬱為千秋盛舉。某忽膺斯遇，感切分光。恐負隆
X57n0975_p0521b18║情，懼侔戴岳。是以仰循再讓三讓之規，復勞一命二
X57n0975_p0521b19║命之至。尚恃大禪德均調緩急，使寶乘而直騁康莊。
X57n0975_p0521b20║乃俾不肖某咸開真俗，秉獨妙以遍泯森羅。庶一門
X57n0975_p0521b21║無棟撓之虞，而眾卉沐同雲之潤。祇俟嚶鳴求友，仰
X57n0975_p0521b22║應同聲之慰諭。新華雨座，平分多寶之親依。臨楮無
X57n0975_p0521b23║任瞻依之至。
X57n0975_p0521b24║復淨慧諸護法公啟
X57n0975_p0521c01║恭惟大檀越諸老先生門下，湖山毓秀，寶海恢因。達
X57n0975_p0521c02║尊競爽，隨應度以現身；富貴渾忘，降崇榮而濟物。職
X57n0975_p0521c03║由米汁成漕，樹神雨食；遂使香流毛孔，器滿珍羮。豈
X57n0975_p0521c04║徒率先二氏以雄長，實且高佩一乘而載導。顧某莊
X57n0975_p0521c05║嚴弘護，業素漸於海院靈芝；忉利敷迎，忽更委以蓮
X57n0975_p0521c06║宗淨慧。金聲輕擲，玉帛遙頒。葢欲揭鷲峰獨妙，遍記
X57n0975_p0521c07║含哺；兼之暢佛隴惟圓，等開瞢識。噫歟盛舉，匹闍世
X57n0975_p0521c08║以無雙；大矣弘猷，邁隋王而莫及。顧某小根小莖，苐
X57n0975_p0521c09║可卑棲林麓；矧茲大邦大剎，恐難安坐雲堂。以故啣
X57n0975_p0521c10║命殷憂，類臨深而履薄；撫躬多懼，尚鼠首與羝籓。仰
X57n0975_p0521c11║恃大檀，後先弘護。遏宼虐以謹無良，加之息我黥而
X57n0975_p0521c12║補我劓；乃俾不慧，內外妝寧。遵祖誥以示周行，庶幾
X57n0975_p0521c13║俶其始而令其終。則推錢指廩，會實相以非癡；即聞
X57n0975_p0521c14║法傳經，詣寶山而不退。謹依玄鳥來思，[款-士+止]高門而窺
X57n0975_p0521c15║長者；紅桃穠矣，踐丈室以睹天人。臨楮不勝感惶之
X57n0975_p0521c16║復。
X57n0975_p0521c17║復永壽院檀護啟
X57n0975_p0521c18║伏以北斗摛光，當宁獲夔龍之佐。西天敷化，干城憑
X57n0975_p0521c19║王謝之賢。明良喜起，歌徹卿雲。擁護流通，願承金囑。
X57n0975_p0521c20║斯國步恃以靈長，即法運由之隆固。恭惟大護法諸
X57n0975_p0521c21║老先生門下，朝端麟鳳，啟沃基禎。霄表晨星，具瞻寅
X57n0975_p0521c22║亮。高眠擁錦，八華磚而讓寵。燃黎視草，五色筆以增
X57n0975_p0521c23║神。方其大聲諤諤，寧在豸冠。且也眾止行行，實歸驄
X57n0975_p0521c24║馬。莫非皐夔申甫之賢，均荷喉舌股肱之重者也。惟
X57n0975_p0522a01║是文人慧業，不諼金河顧命。全體大用，還遵鷲嶺分
X57n0975_p0522a02║符。故能立功立德立言，成三不朽之盛業。乃教乃禪
X57n0975_p0522a03║乃律，明一大事以春秋。駕楊李而尤麗文章，躋蘇王
X57n0975_p0522a04║而更深明悟。此慨法門訛替，種智淪胥。乃於永壽院
X57n0975_p0522a05║幻敷四華座席，委將不肖某勉弘一雨琅函。珠璣在
X57n0975_p0522a06║握，開緘而霞舉雲飛。筐篚登筵，拜錫也蔀豐河潤。顧
X57n0975_p0522a07║某學慳半豹，智不全囊。讐三軌而尚遜說行，覽大車
X57n0975_p0522a08║以未臻乘御。是以撫躬知恧，拜命增慚。恐循覆餗之
X57n0975_p0522a09║譏，終詒甄賢之誚。所恃大君子寶符玄覽，曲為二天
X57n0975_p0522a10║之庇。乃俾不肖某鉛刀借便，得展一割之能。庶古剎
X57n0975_p0522a11║於以更新，即台命因之仰副。謹擬春日載陽，晤玄度
X57n0975_p0522a12║朱門之對。摳衣遷徙，領淨名丈室之彈。臨楮無任主
X57n0975_p0522a13║臣之復。
X57n0975_p0522a14║天溪和尚傳
X57n0975_p0522a15║和尚諱受登，字景淳，別號初依。嘉禾秀水幽湖郁氏
X57n0975_p0522a16║子。父心溪，母沈氏。生於萬曆丁未六月五日。康熈乙
X57n0975_p0522a17║卯六月九日，寂於開法之大覺方丈。世壽六十九，僧
X57n0975_p0522a18║臘四十二。臨終遺囑，不許求塔銘行狀。崇事虗文，有
X57n0975_p0522a19║乖真實，以治命也。弟子遵之。靈耀係披薙稟戒，受學
X57n0975_p0522a20║得法之弟子。私淑既多，受法聿深。竊記毫末，存以想
X57n0975_p0522a21║像，非銘狀比也。師薙落硤石廣惠寺，厭鄙所習，決志
X57n0975_p0522a22║參方。受沙彌戒於天童密雲和尚，圓比丘戒于曲水
X57n0975_p0522a23║古德和尚，得法於龍樹桐溪和尚，傳持天台教觀。年
X57n0975_p0522a24║三十四，始住仁和天溪之大覺庵。即專心教觀，戮力
X57n0975_p0522b01║講懺。寒暑不輟，歲以為常。學子歸投，如川赴壑。天溪
X57n0975_p0522b02║法席，鬱為海內無憂安隱幢矣。三十七，始應當湖馬
X57n0975_p0522b03║園楞嚴之講。其間應講，則廣安玉庵，大善智證，化城
X57n0975_p0522b04║三峰，梵洲幽瀾。暫住則玉庵等覺，率偶應耳，非專屬
X57n0975_p0522b05║也。其行道養道，恢拓涅槃，俱在大覺。具吳默之先生
X57n0975_p0522b06║碑記。著有藥師行法，准提行法，大悲懺科，瑜伽詮次，
X57n0975_p0522b07║并註會刻法華文句等書。夫住院弘經，興福著述，與
X57n0975_p0522b08║人同耳，不足言也。先師正惡鋪張世事，臚列年譜，種
X57n0975_p0522b09║種時套，故不許銘狀耳。惟是勤信真正，撐持法門，一
X57n0975_p0522b10║片苦心，特邁等夷，有足多者，敢記萬一。師志學之年，
X57n0975_p0522b11║即攷苦讀誦，中夜不輟，略以木櫈息身，不臥廣牀厚
X57n0975_p0522b12║蓐，深自策勵，無少懈息。住院以後，研幾教觀，必堂內
X57n0975_p0522b13║外人俱𥨊息已，方自就臥，鐘未鳴而足已在地矣。此
X57n0975_p0522b14║數十年如一日者，即疾漸惟幾，猶不釋卷，勤何如哉！
X57n0975_p0522b15║生平不畜少有香資，即入常住，每曰：吾凡多與得常
X57n0975_p0522b16║住一分一文，輙復快活。惟眾鐻修天台大師塔資一
X57n0975_p0522b17║項，為常住借去二十金，恐昧果因，中心不懌。臨終檢
X57n0975_p0522b18║自裝文句三十餘部，付耀比四人，令出銀修葺，其信
X57n0975_p0522b19║重因果如此。行履真率，似出天性，即傍人勉其暫作
X57n0975_p0522b20║一句方便虗辭，初或允之，至期不能也。凡待同學同
X57n0975_p0522b21║行子侄常人，靡不皆然。至臨終遺囑，勿乞虗文以汙
X57n0975_p0522b22║真實。玄義止觀等書，皆有手眼判釋，文章典雅，膾炙
X57n0975_p0522b23║人口。示寂前數日，俱付諸祖龍，曰：身將死，焉用文之？
X57n0975_p0522b24║且語言文字，亦非吾之本真也。嗚呼！時丁末法，人競
X57n0975_p0522c01║虗名，若師之真實不虗，當求諸飲光盤特間也。住大
X57n0975_p0522c02║覺三十七年，終不畜沙彌小兒，足不履尼塵俗舍。有
X57n0975_p0522c03║來叩者，聲色過厲，略無假借。或譏以為不近人情，師
X57n0975_p0522c04║曰：美男破老，美女破實，寧失之此，不失之彼也。雖縉
X57n0975_p0522c05║紳先生執弟子禮，侍坐聆教，以為固然，略無愉色。既
X57n0975_p0522c06║去，即安心教觀，亦無干謁扳援之事，并不形諸口矣。
X57n0975_p0522c07║語言行事，巨細不苟。有即之者，惟覺其光明正大之
X57n0975_p0522c08║氣，凜凜逼人而不可犯。凡海內衲子至省城者，未有
X57n0975_p0522c09║不參大覺師，慎重法門，不輕授受。學既半，而別嗣者
X57n0975_p0522c10║居多。即今四方禪教出世弘化之賢，半曾北面天溪
X57n0975_p0522c11║老人者。因慨佛法下衰，故於天台教觀極力研詳，鉤
X57n0975_p0522c12║深剔遠。凡臨講授，意在言先，旨提象外。發先聖之未
X57n0975_p0522c13║發，啟後學之未聞。甞教耀輩曰：法門衰替，比比成風。
X57n0975_p0522c14║惟當精心教觀，啟迪後昆。則台嶺一柱，庶可遏狂。汝
X57n0975_p0522c15║其勗諸！復以楞嚴數解與耀曰：此經未涉大師手判，
X57n0975_p0522c16║諸家互解，未免有狐裘蒙戎之憾。汝其悉心成疏，則
X57n0975_p0522c17║可謂山家功臣矣。至於應講住院，隨世隨緣，不必論
X57n0975_p0522c18║也。故師出世三十餘年，唯以弘宣教部，維持法門為
X57n0975_p0522c19║己任。應赴講期，殊不多也。今六月九日示寂。先十日，
X57n0975_p0522c20║二三弟兄皆集，未能忘情，不無戚戚。而師欣欣然，絕
X57n0975_p0522c21║無苦難之色。徹晝夜講示，顯密教部，隱深宗旨。勉勵
X57n0975_p0522c22║後人，撐持祖道。以未完詮次，註託運遐法兄。以高僧
X57n0975_p0522c23║傳，委諸不肖。觀其娓娓台旨，似乎未盡所蘊，有再來
X57n0975_p0522c24║恢弘之意。運遐法兄曰：和尚今而後，安心念佛罷。師
X57n0975_p0523a01║笑曰：西方吾豈不信？顧人各有願也。索筆書偈而逝。
X57n0975_p0523a02║則和尚撐持法門之弘願，固永永無窮也。豈常人所
X57n0975_p0523a03║能比擬哉？
X57n0975_p0523a04║餘生字說
X57n0975_p0523a05║冬乃歲之餘，月乃日之餘，生乃死之餘，餘則雖非正
X57n0975_p0523a06║事，然無其餘亦不能成一切正事也。夢忍月子嘔血
X57n0975_p0523a07║至脂膜盡出，不能食者七日，淹淹就木，身在死法中
X57n0975_p0523a08║矣。來予菴就醫鄰初石子，石子投以奇藥而有生之
X57n0975_p0523a09║氣，養一月而竟無死之心矣。今將歸，予為更其字曰
X57n0975_p0523a10║餘生，且贈之以說曰：子歸，盍善用其餘以為福，抑不
X57n0975_p0523a11║善用其餘以售禍邪？今而後精心乘戒，戮力上流，光
X57n0975_p0523a12║揚祖道，優入聖倫，是善用其餘以成正事，如月為日
X57n0975_p0523a13║之餘，而能清涼光耀遍照神洲也，予方拭目竢之矣。
X57n0975_p0523a14║若貪饕飲噉，肆志無慚，乘戒俱緩，重入泥黎，是不善
X57n0975_p0523a15║用其餘以釀惡業，如田水月所謂楚南泰屯，得餘是
X57n0975_p0523a16║同而用餘迴別，則餘者又不如無餘者之為愈也。則
X57n0975_p0523a17║是字也，雖曰因事制名以示不忘，然汝名為月而字
X57n0975_p0523a18║為餘，意取月為日，餘以光燭無疆，不取屯氏之餘也。
X57n0975_p0523a19║庸人視為兩可，智者唯從一說，斯意在此而不在彼
X57n0975_p0523a20║矣。昔黃魯直甞以奇藥活人，惜其所活者皆庸人耳，
X57n0975_p0523a21║勿使石子復抱魯直之惜可也。
X57n0975_p0523a22║題報恩院交單
X57n0975_p0523a23║松直棘曲，寶喜嵩嗔。不變隨緣之後，人物各自有性
X57n0975_p0523a24║也。予性喜銀，而性不喜畜。所到之處，必竭厥心力，興
X57n0975_p0523b01║建三寶。雖至逋負百金，催索狺狺，而不之悔，亦性成
X57n0975_p0523b02║也。去夏檀護請住此院，院經兵馬住後，殘缺可知，遂
X57n0975_p0523b03║事土木。至今悲懺期畢，會計所費二百餘金，功過自
X57n0975_p0523b04║知，不必言也。頃應嘉禾楞嚴之請，院託祉森住持。人
X57n0975_p0523b05║謂當書所有，以便後人守成。故即於修建冊後，略記
X57n0975_p0523b06║新置，以為交單。今而後，興乎廢乎？人各有性也，豈可
X57n0975_p0523b07║以我性為人性哉！己未季春八日。
X57n0975_p0523b08║智覺寺重興禪堂緣起
X57n0975_p0523b09║智覺教寺。在嘉禾郡治之南十五里。宋開寶八年剏
X57n0975_p0523b10║建。咸平六年，勅賜太平天壽院。治平元年，勅賜今額。
X57n0975_p0523b11║兵燹之餘，蕩為劫灰茂艸矣。永樂元年，里人張福信
X57n0975_p0523b12║重建。相傳始於漢永年十三年。又云：柳孝文妻弟張
X57n0975_p0523b13║綱捨建。皆齊東之訛也。但塔寺所在，必有禪堂居眾，
X57n0975_p0523b14║用表剎幢面目。此寺獨無，竊有疑焉。葢大殿既成，則
X57n0975_p0523b15║列前後左右，無非禪室也。嗣後列院分房，隨隅割據，
X57n0975_p0523b16║則苐有香火之實，而失禪室之名。理之固然，無足疑
X57n0975_p0523b17║者。向延等菴法兄養靜觀音堂者十有三年。丙辰秋，
X57n0975_p0523b18║等兄化去。大宗伯杜公暨本方信士杜君𠁗、沈子目
X57n0975_p0523b19║諸君，請予重建禪堂，為千秋美舉。於菊月望，鳩工庀
X57n0975_p0523b20║材。至仲冬朔，堂殿告成。期周兩月，匠及千工。四方瞻
X57n0975_p0523b21║仰，咸訝為神運速成。密邇知交，但憐予空炊無米。斯
X57n0975_p0523b22║實大士之靈，夫豈一人之力哉？惟是數十日間，陞座
X57n0975_p0523b23║談經之暇，即躬親土木，手足胼胝，慘淡經營，夜以繼
X57n0975_p0523b24║日。竭厥心力而不敢告勞，斗膽勇為而不顧後乏者，
X57n0975_p0523c01║是予將此深心奉塵剎之微願也。落成之後，雖逋負
X57n0975_p0523c02║數十餘金，然而規模既就，至止者略為可觀。今而後，
X57n0975_p0523c03║白足來叅，旃檀殿明窗淨几；檀賢稅駕，大士堂仰止
X57n0975_p0523c04║留連。應二時之鐘板，則香積厨與僧堂竝列；接十方
X57n0975_p0523c05║之賢聖，則雲水寮對客座分階。是役也，檀波輻輳，固
X57n0975_p0523c06║仰千門之無靳；而劻勷終始，則最初請主杜、沈諸君
X57n0975_p0523c07║居多。茲不忍沒其盛心也，謹紀顛末，為刊碑緣起云。
X57n0975_p0523c08║題智覺交單
X57n0975_p0523c09║智覺無交單而有交單，實等菴法兄剏始也；智覺無
X57n0975_p0523c10║禪堂而有禪堂，實予為之剏建也。崇禎癸酉，諸檀護
X57n0975_p0523c11║重建大殿之後，以所餘舊料搆觀音堂三間於殿東，
X57n0975_p0523c12║以為一方祈籤之所，留一香火僧或佛子看守而已。
X57n0975_p0523c13║康熈二載，始延等菴法師於中養道。今丙辰七月，等
X57n0975_p0523c14║師即世，以新舊器物彚成一冊，以便來者稽程，是有
X57n0975_p0523c15║交單之昉也。眾信隨延不慧住止鳩工，予因眾志樂
X57n0975_p0523c16║善，即謀啟建禪堂，始九月望，終季冬朔，厥工告成，計
X57n0975_p0523c17║建殿堂房寮二十餘間，雲水於以歸投，學人於焉戾
X57n0975_p0523c18║止，而始不失禪堂之名實矣，屈指又三稔矣。予既膺
X57n0975_p0523c19║省城報恩之住，而復有武原、玉菴分心，故將殿堂一
X57n0975_p0523c20║并託諸文可闍黎，併以建置屋物續書冊後，使夫來
X57n0975_p0523c21║者知無交單而有交單始於等菴法師，無禪堂而有
X57n0975_p0523c22║禪堂建於不慧也。
X57n0975_p0523c23║修井文
X57n0975_p0523c24║古聖賢分田而制之以井者，不獨為灌潤田禾也。夫
X57n0975_p0524a01║木入水而水上出，源源不竭，可以備湯飲，解熱惱，禦
X57n0975_p0524a02║嚴寒，充澣滌，福利溥哉。東里之井，其來有歲矣，無如
X57n0975_p0524a03║為日既久，磚石用隳，舊井無禽，時共舍之，井泥不食，
X57n0975_p0524a04║人失其利。象曰：改邑不改井，宜甃之道也。既人井井
X57n0975_p0524a05║而家井井，固當人甃井而家甃井，不煩董事者之𤨏
X57n0975_p0524a06║告矣。雖然，人烏得以知之？行將潔乃底，去乃汙，增乃
X57n0975_p0524a07║磚，固乃石，寒食清明都過了，石泉槐火一時新，美冽
X57n0975_p0524a08║涓涓可用汲，而備湯飲，充澣滌，竝受其福。在諸賢一
X57n0975_p0524a09║舉手間，則又不得不家至戶告也。
X57n0975_p0524a10║蓮花賦
X57n0975_p0524a11║昔人目蓮花為君子，空王比玅法以蓮花，豈非以其
X57n0975_p0524a12║皭然不滓，高潔出塵者乎？予於西湖之蓮，三覯而三
X57n0975_p0524a13║變其態，有感於斯，輙比物比志而賦其事焉。辛卯中
X57n0975_p0524a14║夏，西泠文會艤舟湖心寺，轉宣公祠，自孤山金沙灘
X57n0975_p0524a15║而止焉。美哉！蓮花之盛也，其開三兮，未敷七耳。蓮房
X57n0975_p0524a16║深鎻，香閨未啟，掩映綽約，中藏處子，尚孩未笄，憨然
X57n0975_p0524a17║稚齒，調笑由人，含羞不語。密雨絲絲，似左家嬌女貪
X57n0975_p0524a18║花而不辭數百之適；微風漾漾，若漢皐神僊出游而
X57n0975_p0524a19║恒珮如卵之子。細藥初萌，似壽陽深臥宮簷；肥葩欲
X57n0975_p0524a20║綻，若玉奴賜浴壽邸。又如若耶溪畔，隱花樣之西施；
X57n0975_p0524a21║姑射山中，藏如雪之神女。半面初呈，春閨少婦乍窺
X57n0975_p0524a22║楊柳之青；倚葉方遮，前街女兒昨贈搔頭之玉。雨露
X57n0975_p0524a23║不沾，尉遲女未解承恩；風波獨立，淳于兒能徼溫旨。
X57n0975_p0524a24║或窺宋於東墻、或拜月於西廂、或回舟於洛浦、或尚
X57n0975_p0524b01║衣於君王，亭亭高櫂，宛昆明樓上選明月夜珠之句；
X57n0975_p0524b02║依依欲舞，若太液池邊逞雲衣花貌之章。或群或友，
X57n0975_p0524b03║乍頡乍頏，三三五五，嬝嬝揚揚，皆碧玉之未經破爪，
X57n0975_p0524b04║而臨鏡則妒婦心降者也。間有花已開，香氣全，紅顏
X57n0975_p0524b05║的的，翠葢田田，玉肌皜皜，腰柳纖纖，有如脩眉高目
X57n0975_p0524b06║列屋而閑居，丹唇皓齒爭妍而取憐。遊絲薄霧，趂天
X57n0975_p0524b07║風而遠引，䫫飛燕之弟兄掌舞；濃粧淡抹，與西湖而
X57n0975_p0524b08║競爽，如虢姬之姉妹朝天。韓侯顧止，從碩人者固非
X57n0975_p0524b09║一人；凝脂柔柹，美碩人者又非一端。遂使眾羨傾城，
X57n0975_p0524b10║而我見猶憐。香滯回舟一水，人爭立馬千山。是葢定
X57n0975_p0524b11║情之伊始，故能消魂於萬千。越一紀，而予信宿于鳳
X57n0975_p0524b12║林精舍，則大非其舊矣。時維七月，霜露欲零。香銷南
X57n0975_p0524b13║國，怨入西陵。霜倒半池，潛傷皓質；露冷蓮房，盡墮香
X57n0975_p0524b14║魂。馬成群而踐踏，兵肆力以瓜分。偶扶笻而一探，傷
X57n0975_p0524b15║時序之不平。何夙昔之榮華，忽摧殘而不勝。有如千
X57n0975_p0524b16║金貴姝，百寶娉婷。國破家亡，流落風塵。亂頭麤服，疾
X57n0975_p0524b17║首捧心。殘香剩粉，零落無馨。如怨如怒，如泣如訴。或
X57n0975_p0524b18║仰天而欲絕，若把劒之虞兮；或低頭而不語，類息國
X57n0975_p0524b19║之夫人。又如露筯廟內，立節之姑孃；隋楊宮裏，繫詩
X57n0975_p0524b20║之佳人。情人紫玉，或通半體；閶門舞鶴，竟滅全身。輕
X57n0975_p0524b21║紗血淚，喬玄玄生殉處士；青草黃昏，蘇小小死臥孤
X57n0975_p0524b22║墳。或如何氏稚經，綠珠墮粉。烏𮉚在篋，小玉長徂；義
X57n0975_p0524b23║髻拋河，馬嵬受窘。葢伊闕之蓮已謝，唐宮六郎不醒。
X57n0975_p0524b24║人間釵襖，已化哀煙；天上髻鬟，或作朝雲。是皆情甘
X57n0975_p0524c01║怨死，誓不俗生之蓮花人也。至於色香雖在，攀折欲
X57n0975_p0524c02║空。焚芰製而裂荷衣，劈蓮房而髠蘂宮。或歸酒肉城
X57n0975_p0524c03║居，或逐旃帳𦎬𦵇。酒家樓上，供昏醉之村夫；販子筐
X57n0975_p0524c04║中，逐愛錢之賈翁。甚至解髻而去席，或破顏而毀容。
X57n0975_p0524c05║翠羽常低，多值斂眉之態。瓠犀難見，罕逢啟齒之儂。
X57n0975_p0524c06║正如良荊百萬，一朝僕妾。玉葉金枝，紛紛狼藉。王后
X57n0975_p0524c07║骨醉，戚姬人[(雪-雨)/(土*凡)]。艮瓶抱入井之悲，金城哭出塞之曲。
X57n0975_p0524c08║麗華受傷于擒虎，伏后杖斃于孟德。衛共薑之死靡
X57n0975_p0524c09║他，仲卿妻殺身立節。江心負父，載沉載浮。驛亭斷臂，
X57n0975_p0524c10║不淄不涅。是又貞節之顯於中華，羞逐雄豪之熱客
X57n0975_p0524c11║者也。若夫蓮子隨他去，不及季倫情重。紅粉馬駝歸，
X57n0975_p0524c12║羞見元戎報捷。琵琶邑邑，空調馬上之絃。惜死妮妮，
X57n0975_p0524c13║徒敘胡茄之拍。悲哉，芙蓉木末，陂澤秋風。周郎不顧，
X57n0975_p0524c14║妝鏡臺空。紈扇既捐，紅葉難通。陳后長門，梅女西宮。
X57n0975_p0524c15║傷離情于南浦，掩淚眼于牆東。疎疎雨散，神女之魂
X57n0975_p0524c16║不返。瀼瀼露滴，湘妃之泣靡窮。嗚呼，音落黃埃，車馬
X57n0975_p0524c17║不識。或採蓮花，或採蓮子，而風流頓盡矣。予曰，昔年
X57n0975_p0524c18║遇子，南湖之南。靚粧婉變，蓮步姍姍。今我來思，搖落
X57n0975_p0524c19║三潭。物猶如此，人何以堪。予因之低回而不忍去焉，
X57n0975_p0524c20║葢因困乏轉須親也。或唔之于曉風殘月，或慰之于
X57n0975_p0524c21║暮雨朝烟。而花則似嚬似笑，若送若迎，宛若生平者。
X57n0975_p0524c22║正同是天涯流落人，相逢何必曾相識也。其間一縷
X57n0975_p0524c23║餘香，脉脉侵人。斌媚妖嬈，猶作青樓故態。如徐孃老
X57n0975_p0524c24║去風情在，西子嚬來態轉嬌。予正色語之曰：吾學道
X57n0975_p0525a01║人，此心已作沾泥絮，不逐東風上下狂也。卿用卿法，
X57n0975_p0525a02║於吾法中便為風馬牛矣。嗣後已之，母擾我心。但子
X57n0975_p0525a03║有美質，而生非其時，植非其處，故受困頓殘折之辱
X57n0975_p0525a04║而未之知耶。夫西湖者，乃榮辱世界，酒肉道場也。莊
X57n0975_p0525a05║生觀化而化及生，子處榮辱而辱及子，理之必然者
X57n0975_p0525a06║也。子亦何不早達始知冶，容妄方悟群心邪。則何須
X57n0975_p0525a07║待零落然後始知空哉。今而後盍各韜光絕迹，長揖
X57n0975_p0525a08║人寰，鉛華洗去，隱入溪山，庶幾榮辱不關抱，知希而
X57n0975_p0525a09║自全其天也。今戊午又十八年矣，六月之望，予以一
X57n0975_p0525a10║艇而訪舊日之蓮，則杳然絕迹也。惟見一片湖光，千
X57n0975_p0525a11║山黛色，月皎皎以娛人，風悠悠而動物，不覺蒿目欲
X57n0975_p0525a12║空而煩襟頓滌，身世若亡而塵心自滅。坡老曰：浩浩
X57n0975_p0525a13║乎如憑虗御風而莫知其所止，飄飄乎若遺世獨立
X57n0975_p0525a14║羽化而登僊。於茲更切。須臾轉不定之金波，頃刻臥
X57n0975_p0525a15║深沉之鏡璧，上下渺茫而惟現一輪之心月。依稀有
X57n0975_p0525a16║響疑蘇小小，不忘哀草青陵而環珮空歸月夜魂；彷
X57n0975_p0525a17║彿聞聲似王子安，猶吟落霞孤騖齊飛，秋水長天一
X57n0975_p0525a18║色。而湖心寺無蓮也，宣公祠無蓮也，孤山金沙灘舉
X57n0975_p0525a19║無蓮也。夫謝月鏡之別王清去去不乏風流杜蘭。香
X57n0975_p0525a20║之辭張碩來來更無消息其斯之謂乎王子猶訪戴。
X57n0975_p0525a21║之舟興盡而返何必蓮哉舟回淨寺忽覺一道香塵
X57n0975_p0525a22║順。風而前予曰異哉莫是散胡麻飯女郎引人尋覓
X57n0975_p0525a23║抑俱。娑陀天下降塵凡乎果見藕花居畔玉面紅顏
X57n0975_p0525a24║三三兩。兩軃引香肩綠衣黃裏麗服花鈿貌舒菡蓞
X57n0975_p0525b01║體露嬋娟。渺不知夫新知故識共要予于蓮沚桑間
X57n0975_p0525b02║殆三生石上。舊精魂乎更不須咏此身雖異性常存
X57n0975_p0525b03║也觀其瀟灑出。塵高潔幽閑翛然自得不受人憐如
X57n0975_p0525b04║鹿母夫人未出草。廬艾封人子尚隱驪關魚玄機既
X57n0975_p0525b05║入女冠孫琰妻長嘯。峽山張麗華之飄飄欲舉秦弄
X57n0975_p0525b06║玉之冉冉乘鸞又如天。台洞口迎郎之女伴羅浮山
X57n0975_p0525b07║內宴客之神僊微香時吐。似服驚精返魂羽衣旋舞
X57n0975_p0525b08║曾遊月府廣寒則此一晤也。竟入避秦女隊何論晉
X57n0975_p0525b09║魏而不知有漢也又若天風吹。下不欲許飛瓊之名
X57n0975_p0525b10║字落在人間者矣予笑曰子無乃。疇昔之夜鳳林寺
X57n0975_p0525b11║畔委頓而受吾教者乎子真可教也。今試與子提衡
X57n0975_p0525b12║而論方予未冠時與子邂逅於西泠之。涘果能即其
X57n0975_p0525b13║時避紛華而出塵自勵則久為天上之人。即予亦可
X57n0975_p0525b14║望而不可親矣何致遘明夷而迍邅無如甘。苦未甞
X57n0975_p0525b15║而厥志未堅則是子之惰也倘鳳林寺側輕予。教而
X57n0975_p0525b16║仍溺五濁今日又不知作何狀態安得如此超脫。而
X57n0975_p0525b17║僊僊斯又是子之達也假令天下熱中塵客皆如子
X57n0975_p0525b18║受教而拂衣高蹈，則又何必予之喃喃說法而升壇
X57n0975_p0525b19║哉？易曰：肥遯。又曰：嘉遯。美夫囊括君子也。況桃源之
X57n0975_p0525b20║隱逸、天目之智僊乎？然子既僊胎，予亦無意於人間
X57n0975_p0525b21║世矣。姑勉汝更進步於百尺之竿。吾聞從是過西十
X57n0975_p0525b22║萬億土，有七寶池，其中無老無幼、無榮無辱、無女無
X57n0975_p0525b23║男，有決志往生者，皆證大覺之金僊。而子之氏族多
X57n0975_p0525b24║產其間，則又勝於子輩皷雲璈、飲玉液、唱步虗淪七
X57n0975_p0525c01║趣之守屍神僊。汝其齋心而先我著鞭，尚不辜三遇
X57n0975_p0525c02║而三有益焉。彼姝者子皆倩微風而點首，心莫逆而
X57n0975_p0525c03║亡言。眾芳斂衽，予亦欲眠。二三子欲挾以俱，予曰：不
X57n0975_p0525c04║可。香味頹高志，色聲喪軀齡。遠之易為士，近之難為
X57n0975_p0525c05║情。獨不顧荷神誚，爾不戒乎？二三子曰：然則夫子何
X57n0975_p0525c06║獨留連眷眷哉？母亦好色耶？予曰：不然。吾之好色不
X57n0975_p0525c07║與俗同，直好其德耳。葢予因三遇西湖之蓮而三變
X57n0975_p0525c08║其態，有似一變至魯，一變至道，皭然不滓、高潔出塵
X57n0975_p0525c09║之達人君子，故樂與之周旋。夫關睢樂而不淫，葢思
X57n0975_p0525c10║窈窕以配君子，哀賢才而不淫其色也。阮嗣宗日狎
X57n0975_p0525c11║鄰女而不私，死又往哭之。是真好色而不淫者歟？故
X57n0975_p0525c12║寓言其事而託以美人也。詩曰：云誰之思，西方美人。
X57n0975_p0525c13║庶幾旦暮遇之乎？又是予之志也。
X57n0975_p0525c14║為玉菴住持愚原闍黎封龕
X57n0975_p0525c15║拈封條示之，云：愚原闍黎箇是從上佛祖自行化他、
X57n0975_p0525c16║安身立命處也，汝先於此而安住之耶？汝夙有願力，
X57n0975_p0525c17║聞道㝡早，住院以來，事事真正，秉志固窮，不屑世諦
X57n0975_p0525c18║流布，竭厥心力，撑持祖道法門，操守峻峭，岌然難於
X57n0975_p0525c19║干犯，直心矢口，似乎不近人情，弗顧或人之所讒忌，
X57n0975_p0525c20║惟知行吾之所當行，乘戒精密，綽有祖風，博聞弘辯，
X57n0975_p0525c21║不忝吾門，謂非乘願而來不可也。至於自行化他之
X57n0975_p0525c22║事稍畢，遽爾熱處抽身，預期絕食而逝，衣院託付有
X57n0975_p0525c23║人，苟能如此足矣，何必百歲千椿？而世或憎夫壽命
X57n0975_p0525c24║不長，吾却喜汝真常早悟。葢有生有滅、有去有來、有
X57n0975_p0526a01║長有短者，世人之見也；無長無短、無去無來、無滅無
X57n0975_p0526a02║生者，本真獨露也。既悟真常，則生亦可、死亦可、去亦
X57n0975_p0526a03║可、來亦可、長亦可、短亦可，北洲是癡活，原壤為偷生，
X57n0975_p0526a04║長壽天八難之一，水老鶴無聞之僧，斯則雖壽而夭、
X57n0975_p0526a05║雖存而滅、雖生而死也。日面世尊，朝生暮滅，樓至如
X57n0975_p0526a06║來，聞道即行，是則雖短而長、雖去而存、雖死而生矣。
X57n0975_p0526a07║知此，則可無遺憾于生死短長間矣。今姑舉習聞公
X57n0975_p0526a08║案，使汝安身起用，大通智聖佛十劫坐道場，佛法不
X57n0975_p0526a09║現前，而彌勒世尊于出家日即證三德涅槃，非根有
X57n0975_p0526a10║利鈍、道有難易也。顧左右，云：且道畢竟為著甚麼？緣
X57n0975_p0526a11║宜賒促，應示長短耳。封
X57n0975_p0526a12║題市居漫咏集
X57n0975_p0526a13║巢父掉頭不肯住，居人共住武陵源。此避市朝之隱
X57n0975_p0526a14║逸耳。若東方曼倩避世於金馬門，司馬季主列肆于
X57n0975_p0526a15║長安市，則初不外市朝，而亦不失其為高致也。何哉？
X57n0975_p0526a16║葢情致兩忌者，雖市朝亦巖穴，奚必望望然去之而
X57n0975_p0526a17║後為高哉？引巖子氣宇翛散，固不干進于朝，然亦未
X57n0975_p0526a18║甞求離於市，浮沉里閈，列肆以逐什二之息，抑何下
X57n0975_p0526a19║也？及示余所著市居漫咏集，感時翫物，比事屬辭，文
X57n0975_p0526a20║簡遠而意清冲，有元亮之餘風，間露世相無生、不即
X57n0975_p0526a21║不離之旨，殆閙市靜搥、入鄽觀化者之流亞也。張文
X57n0975_p0526a22║昌云：先生已得道，市井亦安居。君殆是之矣。於是乎
X57n0975_p0526a23║下睨身江湖而心魏闕、形山林而識闤闠者，賢不肖
X57n0975_p0526a24║何如哉？夫大隱于市，吾于引巖子見之矣。巢父、漁人，
X57n0975_p0526b01║寧不瞠乎其後哉？余也椎讀斯集，而茫然如漁翁誤
X57n0975_p0526b02║入桃源，苐知桃花鷄犬而已，又烏知僊境之幽深耶？
X57n0975_p0526b03║齊物
X57n0975_p0526b04║魏野農妄齊庶物，以鳳凰繡毛羽而無時夜之材，大
X57n0975_p0526b05║象多荷負而少馳騁之技，孔孟持仁義而乏覇國之
X57n0975_p0526b06║業。故窓禽之于鳳鳥，劣馬之于大象，管晏之于孔孟，
X57n0975_p0526b07║舉一能一不能，二者孱齊。嗚呼，世何多憒憒之人哉。
X57n0975_p0526b08║予性不善作字，且不欲工字，以為字雖工，不過一謄
X57n0975_p0526b09║文小吏之材耳。顧嗜古人書，苐產自寒微之能，盡讀
X57n0975_p0526b10║古人書，以窺孔孟門墻為悵。至於文章之道，尤不能
X57n0975_p0526b11║夢見班馬毫末者也。而世之人或以通知文理許予，
X57n0975_p0526b12║而以能工字畫許某，且曰：某工字而椎魯，某解文而
X57n0975_p0526b13║拙書。一能一不能，是二人者正等無異。嗚呼，世何多
X57n0975_p0526b14║憒憒之夫耶。夫許予以通知文理，予固不敢當，然排
X57n0975_p0526b15║能抄錄者興，通聖賢性理文章者一，其等夷尤予所
X57n0975_p0526b16║不忍聞也。以其擠孔孟班馬而與謄文小吏同儕也，
X57n0975_p0526b17║以其視孔孟班馬如一謄文小吏也。家老人道德文
X57n0975_p0526b18║章深入佛祖堂奧，顧不能作世諦流布語以媚聾俗，
X57n0975_p0526b19║而世人且曰：天溪師道德高而乏辯說，某法師能巧
X57n0975_p0526b20║逗愚俗而道法有虧。一能一不能，二師孱齊，是何殊
X57n0975_p0526b21║齊窓禽于鸞鳳，一管晏于孔孟耶。推此而往，世之齊
X57n0975_p0526b22║物者舉是族也，何從覈其責實哉。故知魏野農古今
X57n0975_p0526b23║不少。
X57n0975_p0526b24║齊物後
X57n0975_p0526c01║齊才學于書工，固不幸矣，然抑有幸焉。先朝馮具區、
X57n0975_p0526c02║陸敬承兩先生，高才碩望，千古人也。當在內翰林時，
X57n0975_p0526c03║以不工楷書，數為皮相者裁抑，甚至不得與名。沈顧
X57n0975_p0526c04║不列，于是乎知埒。才學于謄文，猶肉相者矣，得非不
X57n0975_p0526c05║幸中之幸者耶？
X57n0975_p0526c06║後五百歲有持戒修福者
X57n0975_p0526c07║篤至善於末造，斯可重任矣。葢叔葉而戒善式微，有
X57n0975_p0526c08║能躬修匪懈者焉，吾知其必大可恃也。顧覺道橫亘
X57n0975_p0526c09║于宇宙，當智愚賢否攸均；金言高唱于靈山，實比戶
X57n0975_p0526c10║連家記莂。庸詎尚錮身律口之節，亦匪崇推錢指廩
X57n0975_p0526c11║之輸。雖然，波離善律，首薦羣英之右；金色頭陀，聿彰
X57n0975_p0526c12║分座之旌。當聖世而彌祟，矧末運乎？顧末運亦克逆
X57n0975_p0526c13║料乎事，何指掌而知也？惟金棺潛耀，去聖殷遙，業非
X57n0975_p0526c14║全盛矣。然而猶可為也，曰：歷五百而解脫，又五百而
X57n0975_p0526c15║持戒。長騖有在，而異類無多也。逮象教陵夷，人心不
X57n0975_p0526c16║古，敻非其舊矣。然而尚可恃者，曰：再五百而禪定，更
X57n0975_p0526c17║五百而修福。動出雖靡，而忍善可臻也。降此而後五
X57n0975_p0526c18║百歲，則流漓益不堪矣。鬬諍狠戾，以肅煞為心；侵奪
X57n0975_p0526c19║貪婪，而唯利是視。當此時而有持戒修福者乎？是旦
X57n0975_p0526c20║暮欲遇之也。夫披緇軼俗，允宜嚴淨毗尼。衰世不然，
X57n0975_p0526c21║慧心偷薄，而五欲公行；烝報宣淫，而廉恥道絕。淋漓
X57n0975_p0526c22║擾餞，習尚成風。俾夫王臣側目，而覺道輕微。得非邪
X57n0975_p0526c23║魔竊僧衣而破正法，至聖痛哭流涕之時乎？適此而
X57n0975_p0526c24║有堅木叉以閑聖化者，撥共趨之惡習，回久熾之邪
X57n0975_p0527a01║風焉。斯亦特拔可懷矣。且情存超世，要必百福資糧。
X57n0975_p0527a02║庸流反是，浚招提以牣己囊槖，宰殺耕耘而徧釀惡
X57n0975_p0527a03║報，計時賣日，裨販如來，遂爾生遭王法，以玷污僧倫。
X57n0975_p0527a04║斯葢外道秉惡誓而破吾教，善逝掩耀無光之日也。
X57n0975_p0527a05║于是而有修淨善以翊風猷者，遺勢利之浮雲，樹緇
X57n0975_p0527a06║門之標榜焉，是亦挺生不類矣。嗟乎！戒福忽于聖世，
X57n0975_p0527a07║而罕覯云將來，故曰有持戒脩福者。言有則騐末世
X57n0975_p0527a08║所無，而間或有之者，亦億萬而僅一二之難得也。我
X57n0975_p0527a09║思後五百歲而持戒之難也，儀型無溢，乃比丘師蟲
X57n0975_p0527a10║內蝕，必且羣攻交訾為可怪矣。于此而欲振厥頺綱，
X57n0975_p0527a11║是一暴而十寒之也，疇云易乎？再思後五百歲而修
X57n0975_p0527a12║福之難也，善業唯勤，而白衣僻染邪僧，庸有寸絲半
X57n0975_p0527a13║菽襄其艱乎？于時欲行吾道，其間比一齊而眾楚之
X57n0975_p0527a14║也，不既難乎？雖然，不有其難，蔑以昭倜儻非常之彥
X57n0975_p0527a15║也。乃欲樂者，人情之所同好，而其能持戒焉；貸財者，
X57n0975_p0527a16║天下之所共趨，而其克修福焉。我知其宿稟不倫，而
X57n0975_p0527a17║慧命可寄，亦余日暮之所見知者也。
X57n0975_p0527a18║後五百歲二句
X57n0975_p0527a19║季俗有先務，在緇白各盡其道而已。葢苾蒭精木叉
X57n0975_p0527a20║之典，淨行崇樂乎三多，末法難能也。葢有之矣，必非
X57n0975_p0527a21║庸人矣。曩大聖懸覧多方，頫觀來葉，克仔肩慧命者，
X57n0975_p0527a22║果何如人與？曰：必後五百歲，能持戒修福者也。緇倫
X57n0975_p0527a23║濟濟，篇聚唯精；近事將將，樂輸靡倦。交克相與以有
X57n0975_p0527a24║成，吾知下衰可振，而佛慧無壅也。何則？夫真人應運，
X57n0975_p0527b01║龍象舉深，第一義光無論已。逮後五百歲，而邪魔充
X57n0975_p0527b02║斥，淫穢橫流，任法門者子女玉帛，名比丘者宰殺呼
X57n0975_p0527b03║盧，比比成其邪風矣。有能逆眾趨而身嚴儀律，訓來
X57n0975_p0527b04║學以徂遏狂瀾者，必比丘矣。斯誠聖人之徒，而慧命
X57n0975_p0527b05║所恃也。我一思之，衣鉢付在頭陀，殆此歟？且聲教攸
X57n0975_p0527b06║宣，竹林並祇樹經營，亦盛矣。沿後五百歲，而我道寖
X57n0975_p0527b07║微，澠淄孰辨？趨蹡勢利者，唯見五欲殷繁；介守清操
X57n0975_p0527b08║者，偏罕伊蒲之供。是專襄搆罪之人矣。有能輸囊槖
X57n0975_p0527b09║以崇樹招提，遠邪師以資成正法者，必白衣也。是必
X57n0975_p0527b10║聖人所與而克荷佛慧者也。我再思之，佛法囑在王
X57n0975_p0527b11║臣，葢此歟？或者謂聞法之眾也，修途之廣也，寧唯二
X57n0975_p0527b12║者之足盡乎？曰：賢哲雖多，不外緇白，而末世弘通，要
X57n0975_p0527b13║必戒福先務也。雖然，聖人豈不欲天下之人皆持戒
X57n0975_p0527b14║而修福哉？其如丁衰世，勢不獲兼遂也。故苟克各盡
X57n0975_p0527b15║其道者，亦必間生之畸人也。畸人謂何？能深信般若
X57n0975_p0527b16║者而已矣。
X57n0975_p0527b17║募米供眾疏
X57n0975_p0527b18║君子謀道不謀食，比丘求法不求飱。雖然，楞餒不安，
X57n0975_p0527b19║吾未見其道法能全也。丘㛮櫟釜，王孫寄食，世賢有
X57n0975_p0527b20║恒產以自食者，或遇神龍未雲、黃鵠未羽，尚爾朵頥
X57n0975_p0527b21║向人，矧比丘無恒產而從人覓活者耶？顧武原適當
X57n0975_p0527b22║湖擕李之衝，而東南多義苑禪藂之匠，故擔簦負笈
X57n0975_p0527b23║憧憧往來者，固喜諮詢之有在，然三登九上貿貿道
X57n0975_p0527b24║途者，並悲宿食之無從。不慧曾為浪子，慨欲居亭自
X57n0975_p0527c01║任，其如瓶鉢屢空，敢以福田告人。夫豈軫玉庵數口，
X57n0975_p0527c02║誠以安四海雲來。葢不慧黽勉為求食求飱之都養，
X57n0975_p0527c03║庶雲水可一心為求道求法之高流也。唯是貨財者，
X57n0975_p0527c04║天下之所共愛，而捨施者，人情之所最難。苟能捨所
X57n0975_p0527c05║愛而行所難，自然福不殄而報不貲。昔人施七錢而
X57n0975_p0527c06║報金輪皇帝，貧婆以一飯而為忉利天王，豈非以歡
X57n0975_p0527c07║喜心不靳傾筐之捨，能成就超世外志求佛道之賢
X57n0975_p0527c08║歟？凡在乘願，大檀母讓古人獨步可也。
X57n0975_p0527c09║閱文苑英華完
X57n0975_p0527c10║文苑一千卷，總三十五類，賦百五十卷，詩二百卷，表
X57n0975_p0527c11║七十二卷，碑九十一卷，其餘雜文多寡不齊。宋太宗
X57n0975_p0527c12║命學士宋白、呂蒙正等二十餘人纂集唐人詩文，而
X57n0975_p0527c13║間收庾子山、徐僕射幾首而已。葢當時君臣崇文好
X57n0975_p0527c14║古，意在廣博具瞻，故所裒集不無純駁冗繁之累。然
X57n0975_p0527c15║雲夢巨區固屬偉觀，而奇花瘦石不妨幽致，未始非
X57n0975_p0527c16║古人精神命脈蘊洩結搆而成者也。不慧智識暗短，
X57n0975_p0527c17║天性嗜書，憶孩提時遇古人書輙思卒業，焚膏繼晷，
X57n0975_p0527c18║雖鷄鳴月沒而不忍己自棄去，操觚而北面空王，則
X57n0975_p0527c19║唯躭钁頭苦行而舊聞漏失，宜乎無遊觀廣覧之知
X57n0975_p0527c20║矣。癸丑秋得是書，率於小春開篋流觀，汎覧至次年
X57n0975_p0527c21║立夏日始完一遍。嗟乎，學無半古，識昧三長，深文奧
X57n0975_p0527c22║義，典雅隱賾，讀之不解者十五，請問乃謙居士者十
X57n0975_p0527c23║三。或有問予文苑英華義旨何如，唯應之曰：予何知
X57n0975_p0527c24║哉，第知文苑千卷三十五類如此而已矣。
X57n0975_p0528a01║為有玉靜媛落壙安位法語
X57n0975_p0528a02║本光獨露，清絕點埃。性相三千，宛爾圓該。非空非有，
X57n0975_p0528a03║即俗即真。常住其中，坐臥經行。惟爾有玉靜媛，辭襁
X57n0975_p0528a04║褓以職女紅，終溫且惠。迨桃夭而歸程子，宜室宜家。
X57n0975_p0528a05║溫良恭敬，競託中饋賢能。工貌德容，僉仰閨門儀範。
X57n0975_p0528a06║惟是自貪結子，難辭一十八姨妒雨狂風。庶幾早覺
X57n0975_p0528a07║無常，謝却二十三年空花泡影。今則佳城鬱鬱，天然
X57n0975_p0528a08║香徑埋香。新隴葱葱，漫道玉鉤塟玉。墳如鬲如，五尺
X57n0975_p0528a09║六尺。不落陰陽，寧存縫隙。一任湘之南，潭之北，中有
X57n0975_p0528a10║黃金充一國。環迴巽之龍，坎之水護取。是玉也，大奇
X57n0975_p0528a11║有路。碧空外，勿耽群玉山頭。無剎不真常，莫滯通靈
X57n0975_p0528a12║臺上。毗盧橫亘，千聖不傳。明脫翛然，一從照用。且今
X57n0975_p0528a13║有玉善女人，皮膚落盡，唯有諸真清絕點埃，常光流
X57n0975_p0528a14║注。正恁麼時，畢竟憑何安身起用？以拂子打∴云：五
X57n0975_p0528a15║百裙釵俱解脫，一員龍女帶珠遊。
X57n0975_p0528a16║為海潮瞻菉禪師化龕法語
X57n0975_p0528a17║秋高水淨，潔映長天。錦斾丹楓，色相爭妍。性空真火，
X57n0975_p0528a18║本然清淨。驀地相逢，性藏斯圓。恭惟瞻菉老禪宿，僧
X57n0975_p0528a19║臘三十餘載，翫世五十六年。擔簦負笈，趼足九上三
X57n0975_p0528a20║登；東請南詢，染指十妙五玄。特于海門國內得個消
X57n0975_p0528a21║息，乃知千如來之生不離此，千如來之滅不離此，而
X57n0975_p0528a22║此無生滅。後于海潮院內振厥頹綱，式延多知識之
X57n0975_p0528a23║禪即于是，多知識之教即於是。而妙澈教禪，謹慎木
X57n0975_p0528a24║訥，似無用之大用；謙和淡泊，得隨緣之妙緣。乃築乃
X57n0975_p0528b01║登，百廢具舉；設筵設几，眾缺斯全。寺正喜幹蠱之兒，
X57n0975_p0528b02║人方羨克家之子。胡遽他方華整，樂國文成？弊屣幻
X57n0975_p0528b03║有，撒手高騫。從是一龕深隱，受用水月香雲；萬緣頓
X57n0975_p0528b04║息，空留白日人間。今則霜黃葉落，體露金風，行以勝
X57n0975_p0528b05║熱清涼三昧，煉將骨人八色流光，貴圖性藏頓顯，迥
X57n0975_p0528b06║脫塵寰。且道瞻菉禪師正恁麼時，畢竟憑何脫塵顯
X57n0975_p0528b07║性？以火炬作[、*、*、]，相云：烈火光中瞻色相，菉葹堆裏綻
X57n0975_p0528b08║青蓮。
X57n0975_p0528b09║紀六根清淨講章
X57n0975_p0528b10║講章平易，何必紀？紀未異常以自勉也。丙辰七月二
X57n0975_p0528b11║十五夜，熱甚，忽夢身陷火宅，歷前後左右，無非火也。
X57n0975_p0528b12║房屋崩倒之聲，烈烈可畏，但聞人語劫火蕩然，正此
X57n0975_p0528b13║時日，自分不免瞑目待盡而已。俄見清水漣淪，脫身
X57n0975_p0528b14║澣濯，似乎免難而將陞座說經者。然傍有老叟嗔而
X57n0975_p0528b15║易予者，方余披衣揮麈，講此六根淨義，老叟雲興搆
X57n0975_p0528b16║難，予為破執除疑，娓娓不倦，即講中兩番料簡是也。
X57n0975_p0528b17║難者聞論，遷徙禮伏，忽寤，講語歷歷，起盡不忘。嘻！殆
X57n0975_p0528b18║欲免火宅，須淨六根之警歟？因書紀異以自勉云。圓
X57n0975_p0528b19║人位次分凡聖，今六根清淨是內凡位，由名字中事
X57n0975_p0528b20║理相須，至五品深位，三觀理解淳熟，五悔事行精勤，
X57n0975_p0528b21║即感六根淨相。此時六根互用，一入六忘，能以一音
X57n0975_p0528b22║報答眾響，一耳徧聞十界，無明微細雖未消除，猶如
X57n0975_p0528b23║磨鏡已去麤塵，體光明三分分近顯，故其因位名六
X57n0975_p0528b24║根淨。然不名十信而名六根者，良以十信是所歷虗
X57n0975_p0528c01║位，根淨乃能歷實行，實行不勤，階位罔克，是以圓位
X57n0975_p0528c02║乃沒十信虗名，存清淨實行，況六根清淨遍于十信
X57n0975_p0528c03║位也。或者難云：初信斷見，二七斷思，後三信位斷盡
X57n0975_p0528c04║塵沙，則十信之位深淺攸分。今秪名六根，得無先後
X57n0975_p0528c05║混濫，位義何存？況位位皆有六根淨行，又何分十信
X57n0975_p0528c06║之別耶？答：應知圓人明位雖似淺深，妙解一開，齊平
X57n0975_p0528c07║十界。五品後心已為深信解相，彼時一六宛爾圓通，
X57n0975_p0528c08║故具煩惱性，能知如來秘密之藏，已同深位所見，況
X57n0975_p0528c09║入初信六自在王性清淨故。據此且分見思，而其內
X57n0975_p0528c10║證已是甚深，所謂十善菩薩發大心，長別三界苦輪
X57n0975_p0528c11║海。初心與後心所詣一同，略有明昧之殊耳。其實初
X57n0975_p0528c12║信已淨六根，後信亦只六根清淨而已，非初斷見但
X57n0975_p0528c13║淨一二，後斷塵沙方淨六也。只如登住已去四十一
X57n0975_p0528c14║位總曰分真，初斷一品亦名行五百由旬到寂光，非
X57n0975_p0528c15║初住只行四百，等覺復行六七百也。所以圓位雖分，
X57n0975_p0528c16║理常如一。今家六即深有妙意，正發心、究竟二不別
X57n0975_p0528c17║也。夫初後二心尚不別，何況中間相似妙解復分二
X57n0975_p0528c18║乎？故但名六根清淨，則已該括十信始終也。
X57n0975_p0528c19║紀夢（并敘）
X57n0975_p0528c20║丁未長烈，予三十五歲，初度月也。五月小盡，夜𥧌
X57n0975_p0528c21║去，遇有力者，強勒合[氶/巴]，簫皷訇闐，爛其盈門矣。予
X57n0975_p0528c22║以浮囊是重，頓首拒辭，且詳陳慾愛過惡，井井有
X57n0975_p0528c23║條。須臾而皷樂轉逼，如韓侯顧止，玄德贅吳狀。予
X57n0975_p0528c24║心益懼，拚力從稠輩中脫身而窹。嘻！昔童壽法師
X57n0975_p0529a01║幼遇應真曰：此子至三十五不犯女色，度生當如
X57n0975_p0529a02║毱多尊者，若有損，無能為也，秪可才明雋藝法師
X57n0975_p0529a03║而已。予才明雋藝，不翅霄壤什公，而淫欲一戒，有
X57n0975_p0529a04║生未犯，此三寶天龍所共鑒知，不敢自誑，招墮泥
X57n0975_p0529a05║梨者。今當什公不能自持之年，而乃夢中作主，是
X57n0975_p0529a06║雖偶中，然此一戒似邁什公矣。嗟乎！什師大乘，從
X57n0975_p0529a07║權益物，吾儕小人，沾沾以一竇自多，濫方聖者，其
X57n0975_p0529a08║不為什師笑鄙于常寂光中乎？爰紀以絕句：
X57n0975_p0529a09║三十五年春夢中，學擎油鉢但持躬。
X57n0975_p0529a10║幸茲夢亦能辭慾，愛染將來庶不逢。
X57n0975_p0529a11║鷄犬相將各慕雌，當年避婦我如癡。
X57n0975_p0529a12║何咍夢裏渾猶昔，昔日心疑夙世基。
X57n0975_p0529a13║什公風望重當時，人主重閽亦被知。
X57n0975_p0529a14║漫道尸羅無我若，化緣差遜毱多師。
X57n0975_p0529a15║小乘律己大忘身，一眚何甞掩至珍。
X57n0975_p0529a16║愧我半生仍碌碌，顧將夢事濫方人。
X57n0975_p0529a17║法華玄義期齋榜
X57n0975_p0529a18║太極渾圇，洩輝光于兩曜；一乘微妙，揭秘密以五玄。
X57n0975_p0529a19║夫迷方未返，端藉指南；而覺岸既階，自忘法縛。殆亦
X57n0975_p0529a20║畫象盡意，得免離筌之旨乎？因知一字寶王，海墨書
X57n0975_p0529a21║之不盡；九旬玄論，河辯瀉也無言。惟是無言之旨，非
X57n0975_p0529a22║言不傳；有待之機，待緣方洽。金鷄粟粒，佇看天外啣
X57n0975_p0529a23║來；師子奮塵，自向坐中湧出。
X57n0975_p0529a24║
X57n0975_p0529b01║隨緣集雜著二