X61n1165_p0807a05║
X61n1165_p0807a06║
X61n1165_p0807a07║
X61n1165_p0807a08║西方合論卷之八
X61n1165_p0807a09║
X61n1165_p0807a10║第八、見網門
X61n1165_p0807a11║夫一切迷情，依諸見起，履之則為稠林，溺之則為熱
X61n1165_p0807a12║海。如蠶作繭，即住處為受縛之因；似蛾赴燈，依光明
X61n1165_p0807a13║作喪生之本。故先達云：行起解絕。所以將趨聖室，先
X61n1165_p0807a14║入普賢之門；欲修正因，首割邪見之網。今約諸家負
X61n1165_p0807a15║墮，略分十則：無法可捨，是見必訶。拋家蕩子，慣憐羈
X61n1165_p0807a16║旅之人；落第寒生，備識窮途之苦。幸順佛言，莫依魔
X61n1165_p0807a17║教。
X61n1165_p0807a18║一、斷滅墮二、怯劣墮三、隨語墮
X61n1165_p0807a19║四、狂恣墮五、支離墮六、癡空墮
X61n1165_p0807a20║七、隨緣墮八、唯心墮九、頓悟墮
X61n1165_p0807a21║十、圓實墮
X61n1165_p0807a22║一、斷滅墮者有二種：一、諸儒生滯現在身，疑未來斷
X61n1165_p0807a23║滅；二、新發意學人執空相，疑一切斷滅。此等尚不信
X61n1165_p0807a24║有生，云何信往生及淨土等事？今為略釋。一、釋儒生
X61n1165_p0807b01║等者，楞嚴經：佛告波斯匿王：汝今自傷髮白面皺，其
X61n1165_p0807b02║面必定皺於童年，則汝今時觀此恒河，與昔童時觀
X61n1165_p0807b03║河之見，有童耄不？王言：不也。佛言：大王！汝面雖皺，而
X61n1165_p0807b04║此見精性未曾皺。皺者為變，不皺非變。變者受滅，彼
X61n1165_p0807b05║不變者元無生滅，云何於中受汝生死，而言此身死
X61n1165_p0807b06║後全滅？智度論：問曰：人死歸滅，滅有三種：一者、火燒
X61n1165_p0807b07║為灰；二者、蟲食為糞；三者、終歸於土。今但見其滅，不
X61n1165_p0807b08║見更有出者受于後身，以不見故則知為無。答曰：若
X61n1165_p0807b09║謂身滅便無者，云何有眾生先世所習憂喜怖畏等？
X61n1165_p0807b10║如小兒生時或啼或笑，先習憂喜故，今無人教而憂
X61n1165_p0807b11║喜續生。又如犢子生知趣乳，豬羊之屬其生未幾，便
X61n1165_p0807b12║知有牝牡之合。子同父母，好醜貧富聰明闇鈍各各
X61n1165_p0807b13║不同。若無先世因緣者，不應有異。如是等種種因緣
X61n1165_p0807b14║知有後世。又汝先言不見別有去者，人身中非獨眼
X61n1165_p0807b15║根能見，身中六情各有所知，有法可聞可嗅可味可
X61n1165_p0807b16║觸可知者。可聞法尚不可見，何況可知者？有生有死
X61n1165_p0807b17║法，亦可見亦可知，汝肉眼故不見。天眼者，了了能見，
X61n1165_p0807b18║如見人從一房出入一房，捨此身至後身亦如是。若
X61n1165_p0807b19║肉眼能見者，何用求天眼？若爾者，天眼肉眼愚聖無
X61n1165_p0807b20║異，汝以（猶與也）畜生同見，何能見後世？可知者，如人死生雖
X61n1165_p0807b21║無來去者，而煩惱不盡故，于身情意相續更生身情
X61n1165_p0807b22║意，身情意造業亦不至後世，而從是因緣更生受後
X61n1165_p0807b23║世果報。譬如乳中著毒，乳變為酪、酪變為酥，乳非酪
X61n1165_p0807b24║酥、酪酥非乳，乳酪雖變而皆有毒。此身亦如是，今世
X61n1165_p0807c01║五眾（即五陰）因緣故更生後世，五眾行業相續不異故而受
X61n1165_p0807c02║果報。又如冬木雖未有華葉果實，得時節會則次第
X61n1165_p0807c03║而出，于是因緣故知有死生。復次現世有知宿命者，
X61n1165_p0807c04║如人夢行疲極睡臥，覺已憶所經由。又一切聖人內
X61n1165_p0807c05║外經書皆說後世。復次現世不善法動發過重，生瞋
X61n1165_p0807c06║恚嫉妬疑悔內惱故，身則枯悴顏色不悅。惡不善法
X61n1165_p0807c07║受害如是，何況起身業口業？若生善法，淨信業因緣
X61n1165_p0807c08║心清淨，得如實智慧心則歡悅，身得輕輭顏色和悅。
X61n1165_p0807c09║以有苦樂因緣故有善不善，今定有善不善故，當知
X61n1165_p0807c10║必有後世。但眾生肉眼不見，智慧薄故，而生邪疑。雖
X61n1165_p0807c11║修福事，所作淺薄。譬如藥師為王療病，王密為起宅，
X61n1165_p0807c12║而藥師不知。既歸見之，乃悔不加意盡力治王。復次，
X61n1165_p0807c13║聖人說今現在事實可信故，說後世事亦皆可信。如
X61n1165_p0807c14║人夜行險道，導師授手，知可信故，則便隨逐。比智及
X61n1165_p0807c15║聖人語，可知定有後世。汝以肉眼重罪，比智薄故，又
X61n1165_p0807c16║無天眼。既自無智，又不信聖語，云何得知（智論止此）？身後如宣
X61n1165_p0807c17║聖言，費隱則言鬼神德盛。明明說道，武周達孝，唯在
X61n1165_p0807c18║識鬼神之情狀，事死如事生處。而考亭先生曲為解
X61n1165_p0807c19║說，歸之二氣。何其敢于誣先聖，疑後來耶？且稗官野
X61n1165_p0807c20║史不足論。如彭生為豕，伯有為厲，劉聰為遮須國王，
X61n1165_p0807c21║蔣濟之子乞官于泰山令，則正史也。玄鳥生商，帝武
X61n1165_p0807c22║肇周，則正經也。雀化蛤，田鼠化鴽，鷹化鳩，則正令也。
X61n1165_p0807c23║一微塵識，所知幾何？擬欲蛙嫌海量，螢掩日光，侮聖
X61n1165_p0807c24║褻天，當得何罪？又談者（指儒生輩）恒言：非人所經歷，及道理不
X61n1165_p0808a01║可信者，即不足憑。如日月度數，及五星往來，非人所
X61n1165_p0808a02║得經歷也。天不來此，人亦不往彼，何以推測皆驗？又
X61n1165_p0808a03║天何為高，地何為卑，風何為起，雲何為行，春何為生，
X61n1165_p0808a04║秋何為殺，此有何道理可憑？胎中之根，無知而轉，字
X61n1165_p0808a05║母之乳，無因而出，此有何道理可憑？微而至于一毛
X61n1165_p0808a06║一塵、一草一木，若有毫頭許道理可憑，幸為指出。不
X61n1165_p0808a07║過常見故則常之，此常見者亦復無理，是故不應以
X61n1165_p0808a08║不見故而疑往生。二、釋學道（言學道，即勝儒生未學道也）。執空相者，論曰：學人聞
X61n1165_p0808a09║說空，于生死業因緣中生疑（三句俱牒其語）。若一切法畢竟空，無來
X61n1165_p0808a10║無去、無出無入（下正破之，當云諸法若果空，則云何云云），云何死而有生？現在眼見法尚不應
X61n1165_p0808a11║有，何況死後復生餘處？不知佛法中諸法畢竟空而
X61n1165_p0808a12║亦不斷滅，生死雖相續亦不是常，無量阿僧祗劫業
X61n1165_p0808a13║因緣雖過去亦能生果報而不滅，是為微妙難知。若
X61n1165_p0808a14║諸法都空，佛不應說往生，何有智者前後相違？若生
X61n1165_p0808a15║死相實有，云何言諸法畢竟空？但為除諸法中愛善
X61n1165_p0808a16║邪見顛倒故說畢竟空，不為破後身。又為遮罪業因
X61n1165_p0808a17║緣故說種種往生，佛法不著有、不著無、有無亦不著、
X61n1165_p0808a18║非有無亦不著、不著亦不著，如是人則不容難，如以
X61n1165_p0808a19║刀斫空則無所傷，是為畢竟空相。畢竟空不遮生死
X61n1165_p0808a20║業因緣，是故說往生。此疑甚淺，少有知者皆能斷之，
X61n1165_p0808a21║以世間人作此見最多，故首破之，為是求往生者之
X61n1165_p0808a22║第一障難故。
X61n1165_p0808a23║二、怯劣墮者一疑結習濃厚，二疑念力輕微，三疑萬
X61n1165_p0808a24║憶剎遠。一疑結習濃厚者，凡夫但知業力，不知業性
X61n1165_p0808b01║空故。所以若眾生業性實者，盡虗空界亦無容受處。
X61n1165_p0808b02║如黑雲障空，風至則滅。若雲實者，吹亦不去。虗空喻
X61n1165_p0808b03║性，黑雲喻業，念佛喻風。又則業性即是法性，力用至
X61n1165_p0808b04║大。以結使故，神力不現。如烏芻瑟摩聞空王佛說：多
X61n1165_p0808b05║婬人成猛火聚。却後徧觀四支百骸，諸冷煖氣，神光
X61n1165_p0808b06║內凝，化多婬心，成智慧火。夫同一熱惱，方其婬，成大
X61n1165_p0808b07║火聚；及其離，成大寶𦦨。若婬性實者，云何是中而得
X61n1165_p0808b08║三昧？是故迷成則處胎獄，念成即入蓮胞。以胎性即
X61n1165_p0808b09║是化性，非從外來。如濁水中清，非外來故。二疑念力
X61n1165_p0808b10║輕微者，眾生愚昧，信有形之行業大，不信無形之念
X61n1165_p0808b11║力尤大。何故？念力是行業根，一切事業，非念不成。如
X61n1165_p0808b12║人造罪，無心造者，重得輕報；有心造者反是，以念力
X61n1165_p0808b13║重故。如人無記時，流俗鄙事，耳提面囑，亦復不記。若
X61n1165_p0808b14║心在者，種種難記之事，一入耳根，終身憶持不忘，以
X61n1165_p0808b15║念力堅固。蘇子瞻曰：佛以大圓覺，充滿十方界。我以
X61n1165_p0808b16║顛倒想，出沒生死中。云何以一念，得往生淨土？我造
X61n1165_p0808b17║無始業，本從一念生，既從一念生，還從一念滅，生滅
X61n1165_p0808b18║滅盡處，則我與佛同。如投水海中，如風中鼓囊，雖有
X61n1165_p0808b19║大聖智，亦不能分別。淨土決云：人之念頭，所係最急，
X61n1165_p0808b20║如水之必赴海，如火之必炎上，如利刃之必傷，如毒
X61n1165_p0808b21║藥之必殺，無空過者。念佛之念，亦復如是。如婬男子，
X61n1165_p0808b22║婬念堅故，化為猛𦦨，延燒神廟。又如月光童子，觀想
X61n1165_p0808b23║水故，弟子窺屋，唯見清水。又如僧清辯，與外道論議，
X61n1165_p0808b24║外道堅執己見，忽化為石，清辯猶書目（書所論之條目）于石上，明日
X61n1165_p0808c01║往視之，亦有答辭，久之忽自破碎，而吼聲于空中。是
X61n1165_p0808c02║等皆以念力堅猛，無因變化，云何念佛而佛不現？當
X61n1165_p0808c03║知念力，是一切法中之王。如摩訶郍伽大力勇士，怒
X61n1165_p0808c04║時額上必生瘡，瘡若未合，遍閣浮提，人無敵者故。三、
X61n1165_p0808c05║疑億萬剎遠者。凡夫執定十萬億剎，意謂快馬疾帆，
X61n1165_p0808c06║日不千里，云何剎那得生彼處？不思國土遠近者，從
X61n1165_p0808c07║分段身計度生，從肉眼生。此往生者，為是分段身耶？
X61n1165_p0808c08║為是周徧含容之心耶？若分段身者，身是頑質，云何
X61n1165_p0808c09║得生？若心生者，心周沙界，淨土原在心中，焉有往來？
X61n1165_p0808c10║如人在長安思鄉，或閩或滇，隨念即至，豈有程途？又
X61n1165_p0808c11║如人夢時，身雖在床，而心意識遍至他方。無功居士
X61n1165_p0808c12║曰：極樂去此十萬億剎，凡夫命終頃刻即至者，葢自
X61n1165_p0808c13║心本妙耳。故楞嚴云：汝猶未明一切浮塵諸幻化相，
X61n1165_p0808c14║當處出生，隨處滅盡。因緣和合，虗妄有在；因緣別離，
X61n1165_p0808c15║虗妄名滅。以此推之，當命終時，染濁緣離故，娑婆當
X61n1165_p0808c16║處幻滅；清淨緣合故，極樂當處幻生。此滅彼生，間不
X61n1165_p0808c17║容𩬊，亦何頃刻之可論？往余鄉有人能致乩仙，乩仙
X61n1165_p0808c18║者，即其兄也。後赴選京師，余兄等有所卜，其人虞地
X61n1165_p0808c19║遠不能赴，不得已書符宣詞，少頃即至。此等是業繫，
X61n1165_p0808c20║尚如是速疾，何況不思議念力，仗阿彌陀本願功德，
X61n1165_p0808c21║順水張帆，有何障難？是故念佛之人，應當遣此三疑。
X61n1165_p0808c22║若不遣者，是真結習濃厚，是真念力輕微，是真十萬
X61n1165_p0808c23║程遠。如人欲出門而自扄其籥，是自不欲出，非無門
X61n1165_p0808c24║過。
X61n1165_p0809a01║三、隨語墮者六祖言：東方人造罪念佛，求生西方；西
X61n1165_p0809a02║方人造罪念佛，求生何國？龐居士云：事上說佛國，此
X61n1165_p0809a03║去十萬里，大海渺無邊，動即黑風起。因此一輩無知，
X61n1165_p0809a04║傳虗接響，謂淨土不足修，自障障他，深可憐憫。夫論
X61n1165_p0809a05║宗門提唱，尚不言有佛，何況佛國？為欲破相明心，是
X61n1165_p0809a06║非俱划，如吹毛利刃，執則傷手，金剛栗棘，豈是家常
X61n1165_p0809a07║茶飯？且宗門中此等語句甚多，若一一執之，釋迦老
X61n1165_p0809a08║子出世，將真以飼雲門狗子乎？又古德云：如何是佛？
X61n1165_p0809a09║乾屎橛。果爾，則凡見糞車、糞擔、溷廁，應當一一禮拜
X61n1165_p0809a10║供養。彌陀疏鈔曰：西方去此十萬億土，壇經言十萬
X61n1165_p0809a11║八千者，是錯以五天竺等為極樂也。此語近是。為六
X61n1165_p0809a12║祖未閱大藏，聞人說西方，即以為五天竺者有之。教
X61n1165_p0809a13║中分明言：極樂國三毒不生，得不退轉。今言西方造
X61n1165_p0809a14║罪，求生何土？此亦一證也。然宗門中此等一期之語
X61n1165_p0809a15║最多，亦不足辯。噫！學人果能頓悟頓修，解行相應，如
X61n1165_p0809a16║六祖投金漢水，遊戲生死中；如龐老雖不求生，亦何
X61n1165_p0809a17║害于生哉？四、狂恣墮者有等魔民，專進狂慧，不肯持
X61n1165_p0809a18║戒修行，妄引經中相似語言，如煩惱即菩提，婬怒癡
X61n1165_p0809a19║即梵行之䫫，隨語生解，隨解發毒。果如彼說，迦文悟
X61n1165_p0809a20║道，應親寶女；阿難婬舍，何須提𭒝？六祖初隨獵人，尚
X61n1165_p0809a21║未受戒，何苦但食肉邊菜也？經云：尚無不殺、不盜、不
X61n1165_p0809a22║淫，何況更有殺盜婬事？豈有聞人呵沉水香，便謂應
X61n1165_p0809a23║住坑廁者也？昔五天有僧達磨達者，有辯慧，師事師
X61n1165_p0809a24║子尊者。尊者知其悟解，對眾稱之。至傳法嗣祖，則以
X61n1165_p0809b01║授婆舍斯多。磨達心恨之曰：尊者盖知我之深，何故
X61n1165_p0809b02║嗣位不以見授？一日獨行度水，有女子浣露其足。磨
X61n1165_p0809b03║達念曰：此脛白晢乃爾。尊者忽在旁曰：今日之心，可
X61n1165_p0809b04║授祖位乎？磨達于是攝念，禮足求哀。即一婬戒，餘行
X61n1165_p0809b05║可例。般若經曰：罪不罪不可得故，應具足尸羅波羅
X61n1165_p0809b06║蜜。釋云：罪不罪不可得者，非為邪見粗心言不可得。
X61n1165_p0809b07║菩薩深入諸法相，行空三昧，慧眼觀故，罪不可得；罪
X61n1165_p0809b08║無故，不罪亦不可得。若人貪著無罪，見破戒罪人則
X61n1165_p0809b09║輕慢，見持戒善人則愛敬。如是持戒，是名起罪因緣，
X61n1165_p0809b10║不名具足。故知住戒即破，何況棄毀？戒執亦戒，始名
X61n1165_p0809b11║持戒。諸大經言：梵行不可得等，皆即此義。永明曰：帶
X61n1165_p0809b12║習尚被境牽，現行豈逃緣縛？猶醉象無鈎，癡猿得樹；
X61n1165_p0809b13║奔波乍擁，生鳥被籠。是故菩薩稟戒為師，常懷大懼。
X61n1165_p0809b14║又曰：末代宗門中，學大乘人多輕戒律。所以大涅槃
X61n1165_p0809b15║經扶律談常（真常），則乘戒俱急。故號此經為續常住命之
X61n1165_p0809b16║重寶。何以故？若無此教，但取口解脫，全不修行，則乘
X61n1165_p0809b17║戒俱失。故乘謂悟第一義，戒謂止一切黑業。祖師于
X61n1165_p0809b18║此分四料簡：一、戒急乘緩。以戒急故，生人天中，如箭
X61n1165_p0809b19║射空，力盡還墜。以乘緩故，雖聞大法，如聾若啞。二、乘
X61n1165_p0809b20║急戒緩。以戒緩故，生惡趣中。以乘急故，常聞大法，如
X61n1165_p0809b21║華嚴會上八部鬼神是也。三、乘戒俱急，則生人天中，
X61n1165_p0809b22║而常聞大法。四、乘戒俱緩，則墮三惡道，而永不聞法。
X61n1165_p0809b23║是故乘戒二法，如車二輪，廢一不可得。故龍樹曰：破
X61n1165_p0809b24║戒之人，如清凉地而有毒蛇，不中澡浴；其家如塚，人
X61n1165_p0809c01║所不到；失諸功德，譬如枯樹；如田被雹，不可依仰；如
X61n1165_p0809c02║大病人，人不欲近；譬如吐食，不可更噉。菩薩如是，苦
X61n1165_p0809c03║口呵責，曾許人破戒不？是故千日學解，不如一日持
X61n1165_p0809c04║戒。何得貪悟道之虗名，受泥犁之實禍，欺己誑人，枉
X61n1165_p0809c05║遭王難？夫狂吠之人，無所不破。今獨言戒者，以邪見
X61n1165_p0809c06║惡火首燒戒寶故。又則戒是淨業之基，一切白法由
X61n1165_p0809c07║戒生故。
X61n1165_p0809c08║五、支離墮者多有法師，涉獵教典，記注章句，執法身
X61n1165_p0809c09║之假名，析名相之分齊，東緝西補，竟月窮年，弄比盧
X61n1165_p0809c10║之畫面，坐法界之排場，貢高我慢，得少為足。聞人念
X61n1165_p0809c11║佛，則曰：此小乘中攝妄想之一法。或云：教海義深，爾
X61n1165_p0809c12║輩鈍根，念此亦可。或云：此三藏中為某藏攝。或云：此
X61n1165_p0809c13║屬何教？似坊上小兒鬬曲，以多為勝，各爭己見，無實
X61n1165_p0809c14║行履。如長𠂢梵志，以論議力摧伏諸師，搪揬蹴蹋，無
X61n1165_p0809c15║能制者。後至佛所，作是念：一切論可破，一切執可轉，
X61n1165_p0809c16║是中何者是諸法實相？何者是第一義？何者性？何者
X61n1165_p0809c17║相不顛倒（何者性相不顛倒）？作是思惟已，白佛言：瞿曇！我一切法不受。
X61n1165_p0809c18║佛問梵志：爾一切法不受，是見受不？梵志答言：瞿曇！
X61n1165_p0809c19║一切法不受，是見亦不受。佛語梵志：汝不受一切法，
X61n1165_p0809c20║是見亦不受，則無所受，與眾人無異，何用貢高而生
X61n1165_p0809c21║憍慢如是？梵志不得答，自是服膺。是故當知，饑兒過
X61n1165_p0809c22║屠門大嚼，止益饞心，無救枵腹。昔在江南，有一靈俐
X61n1165_p0809c23║座主為余辨析惟識，及示所得教中奧義，于諸名流
X61n1165_p0809c24║注疏多肆評駁。余問曰：是可敵得生死不？僧傲然曰：
X61n1165_p0810a01║有何生死可敵？余曰：是即是，但恐閻羅殿前無譯字
X61n1165_p0810a02║生，不會座主語言三昧也。此雖一時戲笑，亦大中講
X61n1165_p0810a03║席之病。奉勸少年開士，長篇短章，牽藤引蔓，口誦心
X61n1165_p0810a04║憶，腦昏眼眯，究其效驗，不過上幾迴座，講幾期經，受
X61n1165_p0810a05║幾個瞎漢禮拜。若無真實功行，唯添業債，何若一聲
X61n1165_p0810a06║阿彌，直登不退，事一功百？如曇謨最講涅槃、華嚴，領
X61n1165_p0810a07║眾千人，為閻羅所呵云：講經者心懷彼我，以驕凌物，
X61n1165_p0810a08║比丘中第一麤行。即押付司，可為明戒。然有義解高
X61n1165_p0810a09║流，因參教典，悟此西方不思議大事，以此自利利他，
X61n1165_p0810a10║轉益未來，燃長夜炬，功德無量，又何必懲噎廢食，見
X61n1165_p0810a11║蹶停驂哉？
X61n1165_p0810a12║六、癡空墮者學道之人，稍窺法空，聞人念佛，即曰：法
X61n1165_p0810a13║離名字。若狥假名，轉益虗妄。何故？文言尚空，何況名
X61n1165_p0810a14║號？答：法句經曰：佛告寶明菩薩：汝且觀是諸佛名字。
X61n1165_p0810a15║若是有，說食與人，應得充饑。若名字無者，定光如來
X61n1165_p0810a16║不授我記，及于汝名。如無授者，我不應得。佛當知名
X61n1165_p0810a17║字，其已久如。以我如故，備顯諸法。名字性空，不在有
X61n1165_p0810a18║無。華嚴經曰：譬如諸法，不分別自性（無有分別之體性），不分別音聲（亦無分別之音聲），而
X61n1165_p0810a19║自性不捨，名字不滅。羣疑論曰：若言名字無用，不能
X61n1165_p0810a20║詮諸法體，亦應喚水火來。故知筌蹄不空，魚兔斯得。
X61n1165_p0810a21║稱斯弘名，生實淨土，何得言虗？天台智者曰：世間有
X61n1165_p0810a22║空行人，執其癡空，不與修多羅合。聞此觀心，而作難
X61n1165_p0810a23║言：觀心是法身（即指法身）等，應觸處平等。何故經像生敬，紙木
X61n1165_p0810a24║生慢？敬慢異故，則非平等。非平等故，法身義不成。答：我
X61n1165_p0810b01║以凡夫位中，觀如是相（指經像）耳。為欲開顯此實相，恭敬經
X61n1165_p0810b02║像，令慧不縛。使無量人，崇善去惡，令方便不縛。豈與
X61n1165_p0810b03║汝同耶？上都儀曰：夫皈命三寶者，要指方立相，住心
X61n1165_p0810b04║取境，不明無相離念也。佛懸知凡夫繫心，尚乃不得，
X61n1165_p0810b05║況離相耶？如無術（道路也）通人，居空造舍也。法華經曰：汝證
X61n1165_p0810b06║一切智，十力等佛法，具三十二相，乃是真實滅。南泉
X61n1165_p0810b07║大師曰：微妙淨法身，具相三十二，祗是不許分劑心
X61n1165_p0810b08║量。若無如是心，一切行處，乃至彈指合掌，皆是正因。
X61n1165_p0810b09║百丈和尚曰：行道禮拜，慈悲喜捨，沙門本事，宛然依
X61n1165_p0810b10║佛勑，祗是不許執著淨土。指歸曰：圓頓行人，語默動
X61n1165_p0810b11║靜，皆遵聖教，盡合佛心。若以念佛生心，動念成妄想
X61n1165_p0810b12║者，則息心無念，亦成妄想。首楞嚴經云：縱滅一切見
X61n1165_p0810b13║聞覺知，內守幽閒，猶為法塵分別影事。若以念佛著
X61n1165_p0810b14║有為患，則執空之人，其患尤甚。永嘉云：豁達空，撥因
X61n1165_p0810b15║果，漭漭蕩蕩招殃禍。若以外求他佛為未達，則內執
X61n1165_p0810b16║己心，不達尤甚。長沙云：學道之人不識真，只為從來
X61n1165_p0810b17║認識神，無量劫來生死本，癡人喚作本來人。若以別
X61n1165_p0810b18║求淨土為徧見，則執目前為淨土者，其失尤甚。楞嚴
X61n1165_p0810b19║經說：落魔道者，都指現前即為佛國，無別淨居及金
X61n1165_p0810b20║色相，口中好言眼耳鼻舌皆為淨土，男女二根即是
X61n1165_p0810b21║菩提，弟子與師俱陷王難，迷惑無知墮無間獄。若以
X61n1165_p0810b22║執有修證為權說者，執無修證墮落外道，其禍尤甚。
X61n1165_p0810b23║楞嚴經曰：若彼定中諸善男子，見色陰消受陰明白，
X61n1165_p0810b24║自謂已足，則有一分大我慢魔入其心腑，謂三祇劫
X61n1165_p0810c01║一念能越，心中尚輕十方如來，何況下位聲聞緣覺，
X61n1165_p0810c02║不禮塔廟摧毀經像，謂檀越言：此是金銅是土木，經
X61n1165_p0810c03║是樹葉或是疊華，肉身真常不自恭敬，却崇土木實
X61n1165_p0810c04║為顛倒，疑悞眾生入無間獄。是故當知執空破相皆
X61n1165_p0810c05║是魔屬。智度論曰：譬如田舍人初不識鹽，見人以鹽
X61n1165_p0810c06║著種種肉菜中而食，問言：何以故爾？語言：此鹽能令
X61n1165_p0810c07║諸物味美故。其人便念：此鹽能令諸物味美，自味必
X61n1165_p0810c08║多。便空鈔鹽滿口食之，鹹苦傷口，而問言：汝何以言
X61n1165_p0810c09║鹽能作美？人言：癡人！此當籌量多少和之令美，云何
X61n1165_p0810c10║純食？無智人聞空解脫門斷諸善根亦復如是，思之
X61n1165_p0810c11║思之，任爾一切空生死空，爭奈閻羅大王空不得何？
X61n1165_p0810c12║七、隨緣墮者謂古人云：隨緣消舊業，任運著衣裳。但
X61n1165_p0810c13║順天真，萬行自圓。舉足下足，誰非淨業？何用種種作
X61n1165_p0810c14║為？答：先德問曰：即心是佛，何假修行？答：祗為是故，所
X61n1165_p0810c15║以修行。如鐵無金，雖經鍛鍊，不成金用。贒首國師曰：
X61n1165_p0810c16║今佛之三身十波羅蜜，乃至菩薩利他等行，並依自
X61n1165_p0810c17║法（自心中法）融轉而行。由眾生心中有真如體大、相大、用大，今
X61n1165_p0810c18║日修行，引出法報身等。由眾生心中有真如法性，自
X61n1165_p0811a01║無慳貪，今日修行，順法性無慳，引出檀波羅蜜等。涅
X61n1165_p0811a02║槃經：佛告師子吼菩薩：一切眾生，皆有念心、慧心、發
X61n1165_p0811a03║心、勤精進心、信心、定心，如是等法，雖念念滅，猶故相
X61n1165_p0811a04║似，相續不斷，故名修道。乃至如燈，雖念念滅，而有光
X61n1165_p0811a05║明，除破暗冥。如眾生食，雖念念滅，亦能令饑者而得
X61n1165_p0811a06║飽滿。譬如上藥，雖念念滅，亦能愈病。日月光明，雖念
X61n1165_p0811a07║念滅，亦能增長草木樹林。寶積經曰：若無正修者，猫
X61n1165_p0811a08║兔等亦應成佛。牛頭融大師曰：若言修生，則造作非
X61n1165_p0811a09║真。若言本有，則萬行虗設。長者論曰：若一槩皆平，則
X61n1165_p0811a10║無心修道（猶言不必用心修道，然寧有是理哉）。應須䇿修，以至無修。慈愍三藏錄曰：若言
X61n1165_p0811a11║世尊說諸有為定如空華，如何勑諸弟子勤修六度
X61n1165_p0811a12║萬行妙因，當證菩提涅槃之果？豈有智者讚乾闥婆
X61n1165_p0811a13║城堅實高妙，復勸諸人以兔角為梯而可登陟乎？由
X61n1165_p0811a14║此理故，雖有漏修習，是實是正。如達摩對梁武之言，
X61n1165_p0811a15║為彼貪著有為，因病發藥，何得以一期之語廢佛道
X61n1165_p0811a16║業？且諸經中所謂不住相戒施等者，謂有而不住耳。
X61n1165_p0811a17║有而不住，故作而無作。今以本無為不住，如下里乞
X61n1165_p0811a18║兒向人言：吾不以富貴驕人。豈非夢語？又復執言無
X61n1165_p0811a19║作者，將須槁心枯體如鑄金像等邪？抑猶酬酢應對
X61n1165_p0811a20║如常人邪？若酬酢應對者，應非無作。若言不乖無作
X61n1165_p0811a21║者，觀佛禮念本自天真，豈應獨乖？二義不成，即大妄
X61n1165_p0811a22║語。是故當知，隨緣任運（稱性而行，名隨緣任運），非是無作。若無作是隨緣者，
X61n1165_p0811a23║蚓壤蛙泥亦是隨緣，何不成佛？錯認祖機，執礫為玉，
X61n1165_p0811a24║與市井兒所宗之無為教何以異哉？
X61n1165_p0811b01║八、唯心墮者謂自性淨土即俗恒真，七寶瓦礫一道
X61n1165_p0811b02║平等，但淨自心何須分別？答：汝言心淨土淨不須分
X61n1165_p0811b03║別者，引汝入廁室中能久住不？入死屍場穢氣熏灼
X61n1165_p0811b04║不掩鼻不？與疥癩膿血之人能同應器及床褥不？若
X61n1165_p0811b05║不能者，此相即是厭五濁相。若㞐住尚須淨室、同遊
X61n1165_p0811b06║尚宜淨侶者，此相即是忻淨土相。忻厭熾然何謂平
X61n1165_p0811b07║等？縱汝難忍，能忍如上所說種種濁穢不求遠離，則
X61n1165_p0811b08║諸𧏙蜋鴉犬亦能親近，此種種物豈皆得道？脫汝淨
X61n1165_p0811b09║穢俱離依然取捨，于唯心義亦不相應。是故當知，諸
X61n1165_p0811b10║佛以唯心故忻厭出生，以唯心故說名平等，以唯心
X61n1165_p0811b11║故莊嚴佛土。若不唯心豈能隨念？若非平等凡夫無
X61n1165_p0811b12║分，穢尚不捨何獨捨淨？捨既是心取亦何乖？皆由不
X61n1165_p0811b13║了佛旨致斯妄執，但識惟心疑義斯遣。
X61n1165_p0811b14║九、頓悟墮者今世禪人皆云：一超直入，不落功勛。尚
X61n1165_p0811b15║不求作佛，何況往生？答言：不求作佛者，捨身之後，將
X61n1165_p0811b16║灰斷永滅邪？抑尚受後有邪？若受後有者，為生淨土
X61n1165_p0811b17║邪？為生三界邪？若居三界，即不如淨土。若淨土者，即
X61n1165_p0811b18║同往生。又先德曰：夫善知識者，雖明見佛性，與佛同
X61n1165_p0811b19║等。若論其功，未齊諸聖。須從今日，步步資熏。又云：未
X61n1165_p0811b20║悟而修，非真修也。唯此頓悟漸修，既合佛乘，不違圓
X61n1165_p0811b21║旨。如頓悟頓修，亦是多生漸修，今生頓熟。此在當人
X61n1165_p0811b22║時中自驗。若所言如行，所行如言。量窮法界之邊，心
X61n1165_p0811b23║合虗空之理。八風不動，三受寂然。種現雙銷，根隨俱
X61n1165_p0811b24║盡。譬諸無病，不應服藥。如或現行未斷，煩惱習氣又
X61n1165_p0811c01║濃。寓目生情，觸塵成滯。雖了無生之義，其力未充。不
X61n1165_p0811c02║可執云：我已悟了煩惱性空。若起心修，却為顛倒。然
X61n1165_p0811c03║則煩惱性雖空，能令受業。業果無性，亦作苦因。苦痛
X61n1165_p0811c04║雖虗，祗麼難忍。如遭重病，病亦全空。何求醫人，徧服
X61n1165_p0811c05║藥餌？祖師云：將虗空之心，合虛空之理，亦無虗空之
X61n1165_p0811c06║量，始得報不相酬。汾陽無業禪師云：如今天下，解禪
X61n1165_p0811c07║解道，如河沙數。說佛說心，有百千萬億。纖塵不盡，未
X61n1165_p0811c08║免輪迴。絲念不忘，盡從淪墜。如斯之類，尚不能自識
X61n1165_p0811c09║業果，妄言自利利他。自謂上流，並他先德。但言觸目
X61n1165_p0811c10║無非佛事，舉足盡是道場。原其所習，不如一個五戒
X61n1165_p0811c11║十善凡夫。觀其發言，嫌他二乘十地菩薩。且醍醐上
X61n1165_p0811c12║味，為世所珍。遇斯等人，翻成毒藥。假使才並馬鳴，解
X61n1165_p0811c13║齊龍樹，只是一生兩生，不失人身。臨命終時，一毫聖
X61n1165_p0811c14║凡情量不盡，纖塵思念未忘，隨念受生，輕重五陰，向
X61n1165_p0811c15║驢胎馬腹裏托質，鑊湯爐炭裏燒煑，從前記持憶想
X61n1165_p0811c16║見解，一時失却，依舊再為螻蟻，從頭又作蚊虻，雖是
X61n1165_p0811c17║義因，而招惡果。圓悟和尚曰：生死之際，處之良不易，
X61n1165_p0811c18║唯大達超證之士，一徑截斷則無難。然此雖由自己
X61n1165_p0811c19║根力，亦假方便，于常時些小境界，轉得行，打得徹，踐
X61n1165_p0811c20║履將去，養得純熟，到緣謝之時，自然無性畏。是故古
X61n1165_p0811c21║德坐脫立亡，行化倒蛻，能得勇健，皆是平昔淘汰得
X61n1165_p0811c22║淨。香林四十年，得成一片；湧泉四十年，尚有走作。石
X61n1165_p0811c23║霜勸人休去歇去，古廟香爐去。永嘉云：體即無生，了
X61n1165_p0811c24║本無速。盖兢兢業業，念茲在茲，方得無礙自在。既捨
X61n1165_p0812a01║生之後，得意生身，隨自意趣後報，悉以理遣，不由業
X61n1165_p0812a02║牽，所謂透脫生死者邪？當知諸大師密密履踐，祗是
X61n1165_p0812a03║圖個生死好處，路雖不同，期于終淨一也。往有狂僧，
X61n1165_p0812a04║自負見地，余問之曰：汝信得出家不？信得身在長安
X61n1165_p0812a05║不？僧愕然曰：惡得不信？余曰：汝夢中或夢未出家時，
X61n1165_p0812a06║見父母兄弟時，或為稚子嬉戲時，是時知身在客不？
X61n1165_p0812a07║僧曰：不知。余曰：論汝信得出家及與行脚，可是極明
X61n1165_p0812a08║極徹，汝見道明白，當不過此。然纔到枕上，返僧為俗，
X61n1165_p0812a09║易客為家，己自不知，何況生死？長夜靠汝些子見地，
X61n1165_p0812a10║焉能保其不顛倒也？時僧悚然。
X61n1165_p0812a11║十、圓寔墮者謂華藏世界，一剎一塵，具含無量國土，
X61n1165_p0812a12║本無淨穢，焉有往來？故長者言：西方淨土，是權非實，
X61n1165_p0812a13║以情存取舍，非法界如如之體故。答：若約真論，則華
X61n1165_p0812a14║藏世界，亦是權立，何獨西方？如論中言：理智無邊，名
X61n1165_p0812a15║之為普；知隨根益（知隨人之根而受益也），稱之曰賢。是普賢菩薩亦權也。文
X61n1165_p0812a16║殊師利，是自心善簡擇妙慧；覺首、目首等菩薩，是隨
X61n1165_p0812a17║信心中理智現前。是文殊菩薩等亦權也。又如此方
X61n1165_p0812a18║聖賢，尼父、顏淵等，論中皆云：此是表法，本無是人。是
X61n1165_p0812a19║一切賢聖皆權也。今試定量，文殊、普賢，及與此方賢
X61n1165_p0812a20║聖，權邪？實邪？若言權，則現有其人，及諸遺言往行；若
X61n1165_p0812a21║言實，則是長者誑凡滅聖，犯大妄語。于此辯得，西方
X61n1165_p0812a22║亦入剎塵，剎塵亦含西方，豈有權實？又若論中云：蓮
X61n1165_p0812a23║華藏體，是法身隨行，無依住智體之所報；得宮殿，總
X61n1165_p0812a24║大悲含育之所報；得樓閣，即是智照觀根，順悲濟物
X61n1165_p0812b01║之所報；得其地金剛平等自性法身之所報得，摩尼
X61n1165_p0812b02║莊嚴法身戒體隨行報得，金剛輪圍山大悲戒防護
X61n1165_p0812b03║之業之所報得，眾華莊嚴萬行利生開敷之所報得，
X61n1165_p0812b04║寶樹建行利生覆蔭含識之所報得。但業不相應者，
X61n1165_p0812b05║同住居而不見，猶如霛神及諸鬼趣與人同處，人不
X61n1165_p0812b06║能見。若爾，則所謂華藏世界者，與汝所見之剎塵同
X61n1165_p0812b07║邪？異邪？若云同者，目連、鶖子視聽尚隔；若云異者，何
X61n1165_p0812b08║名一真？又如僧靈幹志奉華嚴，作華嚴觀及彌勒天
X61n1165_p0812b09║宮觀，至于疾甚，目睛上視，若有所見。童真問之，答曰：
X61n1165_p0812b10║向見童子引至兜率天宮，而天樂非久，終墮輪迴，蓮
X61n1165_p0812b11║花藏是所圖也。言終氣絕，須臾復甦。真問：何所見？幹
X61n1165_p0812b12║曰：見夫水遍滿花，如車輪而坐其上，所願足矣。言終
X61n1165_p0812b13║而逝。故清涼國師云：觀行則天童迎，而大水瀰漫。此
X61n1165_p0812b14║與西方往生為同？為別？是故當知，漏巵勺海，螢火焚
X61n1165_p0812b15║山，徒益疲勞。諸有智者，不應如是分別。
X61n1165_p0812b16║（謂娑婆在華藏十三層者，乃凡人之報土，非佛之淨土也。長者所論之華藏，與靈幹所生之華藏，皆是佛
X61n1165_p0812b17║之報土，凡人所同住而不見者也。）
X61n1165_p0812b18║
X61n1165_p0812b19║西方合論卷之八