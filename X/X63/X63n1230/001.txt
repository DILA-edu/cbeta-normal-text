X63n1230_p0081a01║
X63n1230_p0081a02║
X63n1230_p0081a03║No. 1230
X63n1230_p0081a04║警世
X63n1230_p0081a05║
X63n1230_p0081a06║夫不體道本，沒溺生死，處胎卵濕化，橫豎飛沈之類，
X63n1230_p0081a07║於中失人身者，如大地之土，得人身者，如爪上之塵。
X63n1230_p0081a08║於人身中，多生邊夷下賤，及處中國，或受女身，若為
X63n1230_p0081a09║男子，癃殘百疾。設得丈夫，十相具足者，處恐畏世，生
X63n1230_p0081a10║五濁時，以肉為身，以氣為命，一報之內，如石火風燈，
X63n1230_p0081a11║逝波殘照，瞬息而已。於中少天，非橫殂者，不計其數。
X63n1230_p0081a12║或有得天年，壽極耳順，萬中無一，脫得知命之歲，除
X63n1230_p0081a13║童稚無知，至三十豪，四十富，且約其間三十年，於中
X63n1230_p0081a14║有疾病灾禍，愁憂苦惱，居強半矣。所以昔人有言，浮
X63n1230_p0081a15║生一月之中，可開口而咲，只四五日矣。故知憂長喜
X63n1230_p0081a16║促，樂少苦多，如在萬仞之危峯，似處千尋之滄海，縱
X63n1230_p0081a17║得少樂，畢慮漂沈。且夫有生勞我處胎，有老奪我壯
X63n1230_p0081a18║色，有病損我形貌，有死壞我神靈，有榮縱我驕奢，有
X63n1230_p0081a19║辱敗我意氣，有貴使我憍倨，有賤挫我行藏，有富恣
X63n1230_p0081a20║我貪婪，有貧乏我依報，有樂動我情地，有苦痛我精
X63n1230_p0081a21║神，有讚起我高心，有毀滅我聲價，乃至寒則逼切我
X63n1230_p0081a22║體，熱則煩悶我襟，渴則乾我喉，饑則羸我腹，驚則懾
X63n1230_p0081a23║我魄，懼則喪我魂，憂則撓我神，惱則敗我志，順則長
X63n1230_p0081a24║我愛，逆則起我憎，親則牽我情，疎則生我恨，害則殞
X63n1230_p0081b01║我體，愁則結我腸，乃至遇境生心，隨情動念，或美或
X63n1230_p0081b02║惡，俱不稱懷，皆長業輪，盡喪道本。其或更詭於君，悖
X63n1230_p0081b03║於父，傲其物，趨其時，獸其心，狐其意，苟其利，徇其名，
X63n1230_p0081b04║誑其人，諂其行，附其勢，欺其孤，淵其殃，崇其業，扇其
X63n1230_p0081b05║火，吹其風，驟其塵，背其覺，邪其種，睽其真。但顧前，非
X63n1230_p0081b06║慮後，口謀去，靡思回，唯求生，焉知滅。則念念燒煑，步
X63n1230_p0081b07║步溝隍矣。如今或得剎那在世，須蘊仁悲，行善修心，
X63n1230_p0081b08║除非去惡。書云：作善降之百祥，作不善降之百殃。是
X63n1230_p0081b09║以世間逆順種種因緣，空受身心妄苦，皆為不知三
X63n1230_p0081b10║界唯是一心。以前五識，眼、耳、鼻、舌、身及第八識，皆是
X63n1230_p0081b11║現量所得，無心外法。以第六明了意識，比量計度而
X63n1230_p0081b12║成外境，全是想生，隨念而至。若無想念，萬法無形。故
X63n1230_p0081b13║經云：想滅間靜，識停無為。又云：諸法不牢固，唯立在
X63n1230_p0081b14║於念。善解見空者，一切無想念。若了一心之旨，心外
X63n1230_p0081b15║自然無法可陳，豈有欣戚關懷，是非干念。佛頌云：未
X63n1230_p0081b16║達境唯心，起種種分別。達境唯心已，分別即不生。既
X63n1230_p0081b17║了境唯心，便捨外塵相。從此息分別，悟平等真空。故
X63n1230_p0081b18║起信論云：一切境界，唯心妄動。心若不起，一切境界
X63n1230_p0081b19║相滅。唯一真心，徧一切處。是故三界虗偽，唯心所作，
X63n1230_p0081b20║離心即無六塵境界。乃至一切分別，即分別自心。心
X63n1230_p0081b21║不見心，無相可得。先德云：心外有法，生死輪迴。心外
X63n1230_p0081b22║無法，生死永弃。經云：諸法所生，唯心所現。論云：三界
X63n1230_p0081b23║無別法，但是一心作。既信一心，須以禪定冥合。如經
X63n1230_p0081b24║云：若能教三千大千世界眾生令行十善，不如一食
X63n1230_p0081c01║頃一心靜處入一相法門。若能諦了自心，以此定慧
X63n1230_p0081c02║相應，則能不動塵勞，便成正覺。平生所遇，莫越於斯。
X63n1230_p0081c03║普勸後賢，可書紳耳