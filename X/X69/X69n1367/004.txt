X69n1367_p0717b13║
X69n1367_p0717b14║
X69n1367_p0717b15║
X69n1367_p0717b16║笑隱訢禪師語錄卷之四
X69n1367_p0717b17║
X69n1367_p0717b18║序
X69n1367_p0717b19║月江和尚語錄序
X69n1367_p0717b20║予初游方時，月江禪師已出世說法，雖辱交三十餘
X69n1367_p0717b21║年，而以不及預參徒、久親爐鞴為恨。至治間，奉
X69n1367_p0717b22║旨金山陞座，獲聆提唱，而驚其若河漢之無極也。比
X69n1367_p0717b23║者，其徒如月以師語錄示予，始取讀之，脫然如病之
X69n1367_p0717b24║遇耆域，不假湯液丸劑、鍼砭灸熨，而罄欬呼吸之頃，
X69n1367_p0717c01║已疾去而平復，百骸調適，而併忘其有身矣。於是持
X69n1367_p0717c02║神定氣，復沿涯涘以深入性海，其大無外，其細無內，
X69n1367_p0717c03║內無自心，外無萬境，上而十地滿覺，下而三界二十
X69n1367_p0717c04║五有，皆聖凡景響、化儀設施。在性海中，非有非無，非
X69n1367_p0717c05║存非亡，非取非捨，非去非來，如虗空具含諸相，如大
X69n1367_p0717c06║地容載萬物，無自他之間，無古今之殊。乃於其中，縱
X69n1367_p0717c07║橫游戲，卷舒自在，行棒行喝，揚眉瞬目，動靜語默，嬉
X69n1367_p0717c08║笑怒罵，無非玅用。或與而奪，或縱而擒，或與無町畦，
X69n1367_p0717c09║倐而厓絕，或敲空作響，言於無言，或撥火覓漚，作於
X69n1367_p0717c10║無作。其稱性而說也，雷雨八荒；其稱性而用也，埏埴
X69n1367_p0717c11║萬化。噫！何此老作大法施神通三昧有如是耶？以吾
X69n1367_p0717c12║淺陋觀之，猶所得叵量，又豈無大乘根器，一聞一見
X69n1367_p0717c13║而親證實悟，以續慧命而傳正法眼藏？如古塔主之
X69n1367_p0717c14║讀雲門錄，有足徵矣。
X69n1367_p0717c15║竺原禪師註證道歌序
X69n1367_p0717c16║神光見達磨，三拜起立，付以衣法。真覺參曹谿，遶牀
X69n1367_p0717c17║振錫，而定宗旨。葢心法之精微，非言所及。後來諸祖，
X69n1367_p0717c18║行棒行喝，輥毬作舞，打鼓振鐸，以大機大用，發揚為
X69n1367_p0717c19║己為人之玅。而所謂東土有大乘根器，傳佛心宗者，
X69n1367_p0717c20║正謂是也。惟大乘菩薩能為己為人，獨覺聲聞則不
X69n1367_p0717c21║能之。是知吾宗授受，豈細事哉。近時叢林不古，或少
X69n1367_p0717c22║有見解，而無真履實踐，失其體也。或有靜定工夫，而
X69n1367_p0717c23║不能提唱綱要，以利生接物，失其用也。若體用兼資，
X69n1367_p0717c24║行解俱備，江淮之間，惟竺源禪師而已。師早徧參名
X69n1367_p0718a01║宿，佛祖教典，無不探賾，而卓然以己躳大事為任。末
X69n1367_p0718a02║見無能教公，機語契合，遂嗣其法，兩住番之玅果也。
X69n1367_p0718a03║倦於涉世，謝歸南巢。海內禪衲大至，室無所容。有以
X69n1367_p0718a04║真覺證道歌請標註，師隨問析之學者，筆錄成帙，願
X69n1367_p0718a05║刻諸梓，以惠來學，而徵序於予。予謂理之悟則一，事
X69n1367_p0718a06║之修無窮。故華嚴四法界，終之以事事無礙者，謂其
X69n1367_p0718a07║不捨一法，而無一物不得其當也。真覺始由教觀脩
X69n1367_p0718a08║行，如人之治田園居室，既富且有，特契券未之明𠃔。
X69n1367_p0718a09║及見六祖，猶持券入官，一印印定，永保家業。與馬祖、
X69n1367_p0718a10║百丈、黃檗、臨濟、南陽、大珠，如契經說法，莫不由斯。而
X69n1367_p0718a11║雖道人，烏足語此哉。吾又聞無能益通經教儒老百
X69n1367_p0718a12║氏，而師則辯博過之。故其發揮真覺之蘊，特應酬餘
X69n1367_p0718a13║事爾。若夫室中徵詰，機迅雷電，揭示衲僧，向上巴鼻，
X69n1367_p0718a14║當逢作者，別為拈出。
X69n1367_p0718a15║大悲經呪序
X69n1367_p0718a16║梵語之譯于中土者，由諸師潤色，而文義粲然。惟神
X69n1367_p0718a17║呪祕密不譯，若曰使人誦而嚴重之，以能感天地，役
X69n1367_p0718a18║鬼神，致雨暘，召祥弭菑，靈應章章矣。而莫有究其所
X69n1367_p0718a19║以然者，不以人之性汩于情欲，瞬息萬里，倐忽千變，
X69n1367_p0718a20║雖固有之，若終失之。吁，可痛也！故聖人悲之，授以祕
X69n1367_p0718a21║呪，教人澄心念誦，無思無營，不昏不散，存誠于一，神
X69n1367_p0718a22║而明之，所謂寂然不動，感而遂通，不猶是乎！再惟觀
X69n1367_p0718a23║音以古佛示菩薩位，現三十二應，隨機闡化，則四聖
X69n1367_p0718a24║六凡、外道百氏，莫不皆有是呪，情與無情，色空明暗，
X69n1367_p0718b01║宣說無已。而三藏所詮四諦、十二緣、六度萬行、正法
X69n1367_p0718b02║眼、涅槃心，皆是呪之彊名也。臨安袁瑛仲實，始弱冠
X69n1367_p0718b03║時，家役父喪，因誦大悲呪，屢致昭感。自從吏四十年，
X69n1367_p0718b04║今為平陽州幕長，未甞少輟持誦，得經全本，將刻而
X69n1367_p0718b05║施於眾，使人人物物各由是呪，以明自性而證佛果，
X69n1367_p0718b06║豈福田利益云乎哉！
X69n1367_p0718b07║定山和尚語錄序
X69n1367_p0718b08║雨之澤物，無用於風雲雷電，然非風雲雷電則不能
X69n1367_p0718b09║致雨；道之精微，無事於言，然非言不能顯道。況心法
X69n1367_p0718b10║之玅，言所不及，惟善其機者，雖語默罄欬、怒罵嬉笑、
X69n1367_p0718b11║揚眉瞬目、行棒行喝、搖鈴擊鼓、擎杈輥毬，至於風動
X69n1367_p0718b12║塵起、雲行鳥飛，無非玅用，亦猶神龍行雨，取海水冰
X69n1367_p0718b13║雹、鱗甲變化皆雨也。若定山禪師者，其善於機乎？師
X69n1367_p0718b14║生宋季，履踐純實，如說而行，如行而說。或謂臨濟、雲
X69n1367_p0718b15║門而下，唱益高，機益峻，近時多模倣之，師獨守平實
X69n1367_p0718b16║之旨，何也？予曰：道若大路然，豈必舍平易而求高險
X69n1367_p0718b17║以自苦耶？且吾祖以直指見性為宗，諸祖隨機設施，
X69n1367_p0718b18║平險高下皆一時權宜，豈得已哉？不求其本而徇其
X69n1367_p0718b19║跡，務為穿鑿竄竊者，皆師之罪人也。師名智一，南昌
X69n1367_p0718b20║人，年九十餘，目有神光，夜能睹物，四坐道場皆能振
X69n1367_p0718b21║興，庶幾叢林全盛時。噫！今不復見矣。門人某以師語
X69n1367_p0718b22║錄見示，故予序其槩如此。
X69n1367_p0718b23║題䟦
X69n1367_p0718b24║題寶公菩薩大乘贊後
X69n1367_p0718c01║世尊初說華嚴，小機未入，如聾如啞，遂於鹿苑轉四
X69n1367_p0718c02║諦十二行法輪。至方等會上，維摩、居士彈偏擊小，示
X69n1367_p0718c03║以大乘，然後般若、法華由頓入圜。一代時教，先後次
X69n1367_p0718c04║第，葢眾生根器不同，而佛之權實機宜亦異也。法流
X69n1367_p0718c05║東土，而梁武篤信之，建寺度僧，舍身持戒，執有為為
X69n1367_p0718c06║功德。誌公以菩薩應身，作十四科、大乘等贊，謂佛與
X69n1367_p0718c07║眾生不二，心無善惡，戒無持犯，理無迷悟，法無真俗，
X69n1367_p0718c08║豈非應病與藥乎？金陵楊震之著居士衣，行菩薩行，
X69n1367_p0718c09║雖居塵市而常樂遠離，雖行布施而不住於相，不以
X69n1367_p0718c10║出世法壞世間法，不以世間法礙出世法，八萬四千
X69n1367_p0718c11║塵勞煩惱，即八萬四千清淨解脫。所謂得佛大乘者，
X69n1367_p0718c12║維摩、誌公前身後身，非真非俗，三無差別。因其書誌
X69n1367_p0718c13║公語，刻之鐘山，為題其後云。
X69n1367_p0718c14║題血書行願品
X69n1367_p0718c15║華嚴設教，由悲智行願而至無相、無作、無願，入于一
X69n1367_p0718c16║真法界。迨至末卷，復繫以普賢十種弘願。葢結集者
X69n1367_p0718c17║示人以進修不輟，猶天四時循環無終，使民事因之
X69n1367_p0718c18║以春作而冬藏，歲功既成而復興春作也。廬山住上
X69n1367_p0718c19║人禪餘刺指，血書普賢行願品示予，且曰：吾以為己
X69n1367_p0718c20║為人之學驗之，懼力之不充，將以自勵。予聞而重有
X69n1367_p0718c21║警焉，遂書其後，以識吾愧云。至順壬申八月廿八日。
X69n1367_p0718c22║題顏聖徒手卷
X69n1367_p0718c23║叢林老宿相傳，四明顏聖徒不肯出世，甞為教、禪、律
X69n1367_p0718c24║三宗首座，寒暑一衲，其於世泊如也。而詩語精到，又
X69n1367_p0719a01║憂其君之播遷，責當時臣子不能死節，使易位而處，
X69n1367_p0719a02║豈不為汲黯、法孝直乎？予曾大父初游江西，見雲臥
X69n1367_p0719a03║瑩公於羅湖，因留度夏。臨別，以玅喜居洋嶼菴時常
X69n1367_p0719a04║所持竹篦子付之，曰：汝之後必大。及西菴祖與先師，
X69n1367_p0719a05║皆以傳宗自任，而或者以能文見稱，是猶韓退之以
X69n1367_p0719a06║清涼國師為詩人。吁！何知之末也。夫大賢之資，所以
X69n1367_p0719a07║異於庸人者，以其負剛大之氣，故能臨死生大節而
X69n1367_p0719a08║不惑者也。不惑於外，由其內守之固也。苟內之不固，
X69n1367_p0719a09║而能外之不變者，鮮矣。凡吾徒之學在於內，其當大，
X69n1367_p0719a10║故固無所惑，而又不事於外，故世之人不得而見之。
X69n1367_p0719a11║今觀吾祖三世所題聖徒手卷，皆剛氣正論，若有憤
X69n1367_p0719a12║於時，而有謂時事非傳道者所當言及，并以我為枯
X69n1367_p0719a13║槁而無所能於世者，皆非通論也。故書其後云。
X69n1367_p0719a14║題大慧禪師書後
X69n1367_p0719a15║漢之黨錮如范滂輩，連累赴獄，至臨刑母子相訣，猶
X69n1367_p0719a16║曰：得與善人同死且不恨。噫！士能以身徇名猶若此，
X69n1367_p0719a17║況以身徇道者乎？人莫貴於聞道，聞道在明性。使能
X69n1367_p0719a18║明性而聞道，脫有不幸，相陷以禍而殺身，誠將安樂
X69n1367_p0719a19║之？豈以利害得喪為避就哉？故吾祖大慧師以囚徒
X69n1367_p0719a20║編隷衡梅，時朝士大夫不顧諱忌，從而問道，與弟子
X69n1367_p0719a21║服勞而同死瘴鄉者，良有以也。紹興丁卯，師遷居衡
X69n1367_p0719a22║西門外之廖氏山堂。明年，薦福本公亡。此書述出山
X69n1367_p0719a23║堂，及得悟本書當是其年，且言宗曄施衣盋為亡友
X69n1367_p0719a24║設祭，其高義尤可尚。所稱仰亦然者，指南閩修仰書
X69n1367_p0719b01║記，而屏山居士必閩中官人，岸都士得書請題，故書
X69n1367_p0719b02║辯之。
X69n1367_p0719b03║題黃檗為唐宣宗受戒圖
X69n1367_p0719b04║唐宣宗始為光王時，宮中難作，易僧服，避匿江南，居
X69n1367_p0719b05║鹽官安國師會中。見黃檗運公禮佛，宣宗問：不著佛
X69n1367_p0719b06║求，不著法求，不著僧求，用禮何為？檗掌之。後即位，賜
X69n1367_p0719b07║號斷際禪師，不聞為其授戒也。關西湧上人得其像，
X69n1367_p0719b08║請梁國公題，謂是授戒圖，當別有所據。
X69n1367_p0719b09║題東湖無文墨跡
X69n1367_p0719b10║東湖、無文生同里，又同師笑翁，皆以高行重叢林。或
X69n1367_p0719b11║謂宋季宗門提唱，流於時習，委靡不古，非通論也。近
X69n1367_p0719b12║時學者，率學高古，而薄俗險行，雖言如佛祖，何益哉！
X69n1367_p0719b13║有藏主以東湖作羅漢贊、無文與琳公書裝背同軸
X69n1367_p0719b14║示予，予與有之受經院及二老之故廬相望。幼時數
X69n1367_p0719b15║拜其像，而記其遺言往行，思効萬一以自立。今觀其
X69n1367_p0719b16║遺墨，感慕無已，拜書其後。
X69n1367_p0719b17║題愚極和尚所書小參
X69n1367_p0719b18║馬祖、百丈以前，提唱依契經而說；睦州、雲門而下，唱
X69n1367_p0719b19║彌高而機益峻。然本色人開口動舌便知落處，初無
X69n1367_p0719b20║奇崛平易之分。臨川寧上人出佛心禪師除夜小參
X69n1367_p0719b21║語，而初機見之茫然自失，如貧兒捨父而逃，見自己
X69n1367_p0719b22║庫藏而畏避却走。苦哉！
X69n1367_p0719b23║題無準天目癡絕三帖
X69n1367_p0719b24║無準之徑截，天目之精密，癡絕之浩汗，三大老同時
X69n1367_p0719c01║而用處不同，於片紙之中，可以見其平生矣。
X69n1367_p0719c02║題藏叟和尚榜語
X69n1367_p0719c03║百丈作清規，而叢林大備。有書狀，有藏主，有首座，將
X69n1367_p0719c04║使禪者兼通經教外典，欲其他日柄大法，可以為全
X69n1367_p0719c05║材而禦外侮也。故向之大尊宿，雖單提此事，接向上
X69n1367_p0719c06║機，而莫不該博兼濟。又持律嚴峻，故法道大盛。近時
X69n1367_p0719c07║藂林稍能識字，便不留心宗乘。又或宗門略具一知
X69n1367_p0719c08║半解，而短於應酬。或惟事虗言，而內行不檢。雖能聾
X69n1367_p0719c09║瞽初學，難逃識者檢責矣。宗綱陵遲，一至於此。甞聞
X69n1367_p0719c10║老宿言，咸淳間，藏叟叔祖住玉几雙徑，行高一時，剛
X69n1367_p0719c11║正不阿，志在扶宗，而時以善駢儷稱之。無乃未忘故
X69n1367_p0719c12║習，而為人所彊故爾。若指此以名家，重誣此老矣。其
X69n1367_p0719c13║里人天和首座，得其為偃谿作茶湯二榜，甚祕惜之，
X69n1367_p0719c14║以示予。予謂駢儷雖非古，而魏晉唐宋之作者，猶自
X69n1367_p0719c15║渾成。及文獘而至於鬬飣瑣碎，不足觀也矣。予又不
X69n1367_p0719c16║可以不辯。
X69n1367_p0719c17║題癡絕雪嵒二墨蹟
X69n1367_p0719c18║開先一山和尚謂云：癡絕住山，以一篋付侍者。有求
X69n1367_p0719c19║其語，令以紙投篋中。定鐘後，令侍者以篋進，秉燭書
X69n1367_p0719c20║之，隨紙多寡俱盡，日為常規，且曰：無孤其誠意。後雪
X69n1367_p0719c21║嵒亦肆口而說，信筆而書。葢其見處親切，如所見而
X69n1367_p0719c22║行，如所行而言，不自知其然而然，豈求其辯博哉？故
X69n1367_p0719c23║學者亦遵其訓而力行之，孰若今之以贈言為藻飾
X69n1367_p0719c24║清事也？廬山景南首座得癡翁、雪嵒三偈示予，讀之
X69n1367_p0720a01║有恨生晚之歎，而一山翁亦化去矣。併書其語于後，
X69n1367_p0720a02║以識吾所感云。
X69n1367_p0720a03║題野菴無文帖
X69n1367_p0720a04║吾鄉諸寺，率多徒居。往時諸老訓徒有法，或主巨剎，
X69n1367_p0720a05║雖甚老，歸見其師，必拱侍終日，凜然風度可畵也。如
X69n1367_p0720a06║臞菴、野菴、孤雲、西江、東湖、無文，一時名德輩出，何其
X69n1367_p0720a07║盛哉！去今纔六十年，而鄉社寂寥。一日，野菴後人定
X69n1367_p0720a08║首座以野菴無文黑蹟示予，猶可想見其家法，感歎
X69n1367_p0720a09║良久，書而歸之。
X69n1367_p0720a10║題天目禮禪師帖
X69n1367_p0720a11║予甞過良渚，聞老宿言，天目禪師退天童返錢唐，其
X69n1367_p0720a12║受業諸孫負行李歸故山淨相院，而禪師與良渚真
X69n1367_p0720a13║寂寺淨高僧素厚，又喜近都城，遂留西丘終焉。時趙
X69n1367_p0720a14║節齋官臨安，為主喪，索行李三分之，以其二令天童、
X69n1367_p0720a15║淨相各建塔，以一津送後事，叢林服其公。師歿距今
X69n1367_p0720a16║七十載，其嫡孫東嶼和尚唱道南北山，益大其宗。嶼
X69n1367_p0720a17║翁之徒子嘉，得師良渚時與淨相徒眾書，嘉喜而藏
X69n1367_p0720a18║之。嘉，杭人，遡師為曾大父，又與師同里，知慕其手澤，
X69n1367_p0720a19║思振其道於無窮，視彼負行李而趨以慕師之惡者，
X69n1367_p0720a20║不啻梟獍也。聞者當知所戒。
X69n1367_p0720a21║題佛智禪師語
X69n1367_p0720a22║佛智晚居仰山，學者奔趨之，如百川赴海。延祐己未
X69n1367_p0720a23║春，臨江普天涯侍香，時師示微疾，天涯求書上堂，師
X69n1367_p0720a24║書于紙曰：雲門道箇普字，盡大地人不奈他何。殊不
X69n1367_p0720b01║知雲門四稜塌地，當時若與震威一喝，待此老惡發，
X69n1367_p0720b02║徐徐打箇問訊道：莫怪觸忤好。非圖救取此老，亦能
X69n1367_p0720b03║振起雲門綱宗。其年秋，師示寂後，天涯出示新淦之
X69n1367_p0720b04║南禪，以其書示予。予謂：宗師機用，如置毒以中人，其
X69n1367_p0720b05║發有先後。龍樹於北齊文公，相去數萬里；雲門於古
X69n1367_p0720b06║塔主，相隔百餘載。又安知後日無閱此語，而如文與
X69n1367_p0720b07║古者乎？
X69n1367_p0720b08║題大慧禪師示廖等觀偈
X69n1367_p0720b09║佛日祖負剛直之氣，縱無礙之辯，發揮道玅，信筆而
X69n1367_p0720b10║書，肆口而說，袞袞萬言不窮。蘇子瞻稱張方平，謂直
X69n1367_p0720b11║行無前，有礙即止，放為江河，滙于沼沚者，似之矣。又
X69n1367_p0720b12║胸次暴白，議論耿介，雖王公卿相，面折不阿，至患難
X69n1367_p0720b13║瀕九，死不少撓。此偈示廖等觀，謂其改官不得，依舊
X69n1367_p0720b14║妄想不已，以直言激之，廖受之無難色，亦信道之篤
X69n1367_p0720b15║者。視今人與士大夫交，而以軟語相媚悅者，可愧矣。
X69n1367_p0720b16║題水陸齋文後
X69n1367_p0720b17║吾教之化，與世教理大同，而事有詳略之異耳。世之
X69n1367_p0720b18║教止於人道，又特詳於中國，若四裔八極之外則略
X69n1367_p0720b19║之。而佛言人道有四洲，此土為南贍部，若東勝身、西
X69n1367_p0720b20║瞿尼、北鬱單，則世之書不論，況化通萬類乎？佛又言
X69n1367_p0720b21║能明真性，常覺不昧者為四聖，聖之中又有差等焉。
X69n1367_p0720b22║覺道至玅而至圜者為佛，居大乘；不著空有，無入而
X69n1367_p0720b23║不自得者為菩薩，樂空寂，居二乘；以獨善其身，由因
X69n1367_p0720b24║緣而悟者為緣覺，由音聲而悟者為聲聞，然皆以能
X69n1367_p0720c01║覺而不退墮也。其下有六凡，曰天、曰人、曰阿修羅、曰
X69n1367_p0720c02║地獄、曰鬼、曰畜生，以未明真性，隨善惡果報，互為升
X69n1367_p0720c03║墜，故為凡也。梁武帝搜討藏典，創為水陸儀文，於四
X69n1367_p0720c04║聖中復增四焉，以流通佛之教者為法寶，傳佛慧命
X69n1367_p0720c05║而住世者為僧寶，有得道證果者為諸仙眾，由菩薩
X69n1367_p0720c06║退位，示大權護法，為諸龍神，而目為上聖八位。於六
X69n1367_p0720c07║凡中亦增二焉，謂六道皆有君長僚吏以首之，而以
X69n1367_p0720c08║六道外者終之。喻若人初死，其靈識冥漠未入於六
X69n1367_p0720c09║道曰中陰者，而目為下凡八位。其制以下凡之耽於
X69n1367_p0720c10║福業、汩于情欲、淪于幽苦，若有所司而拘繫之者，乃
X69n1367_p0720c11║設齋法，聚精會神，普召而告之，使其咸明自性以超
X69n1367_p0720c12║凡入聖，即世教之明德新民而止於至善，而吾所謂
X69n1367_p0720c13║理大同者是也，特彼略而此詳耳。吾以備員官寺，思
X69n1367_p0720c14║報　　文皇在天之靈，聞饒之餘干藏山寺主僧普
X69n1367_p0720c15║福有淨行而習其儀，請具壇場闡事焉，潔齋肅嚴，神
X69n1367_p0720c16║人和享。既竣事，或問：吾宗不立文字為教外別傳而
X69n1367_p0720c17║有是哉？吾曰：此非直指人心、見性成佛耶？諸祖以善
X69n1367_p0720c18║巧方便行棒行喝，乃至輥毬擎杈、打地作舞，與此無
X69n1367_p0720c19║有少異。噫！所謂世教者猶同，而吾宗有不同乎？謹書
X69n1367_p0720c20║于齋文後。
X69n1367_p0720c21║題佛智禪師示眾語
X69n1367_p0720c22║先師於提唱未嘗搆思，陞堂小參，侍僧錄以呈，稍久
X69n1367_p0720c23║即忘矣。嘗謂古德開示，只要得處穩當，據所見而說，
X69n1367_p0720c24║使人開發自性，超脫生死耳，非如世俗文字尚詞藻、
X69n1367_p0721a01║較工拙也。長沙報恩越山長老出示延祐戊午在仰
X69n1367_p0721a02║山時示眾語，豈為人所彊而書之？明年己未八月示
X69n1367_p0721a03║寂，聞臨終時索浴更衣，訣眾書偈，僧猶爭求，執侍喧
X69n1367_p0721a04║鬨，師正色厲聲擯逐之，謂：敢以吾死而隳吾規耶？眾
X69n1367_p0721a05║羅拜請謝，始瞑目而化，今復二十三年矣。越山命予
X69n1367_p0721a06║書于後，而重增感歎也。
X69n1367_p0721a07║題石窗恭禪師偈
X69n1367_p0721a08║右石窗禪師示徒長偈，詳密委曲，似乃祖寶鏡三昧，
X69n1367_p0721a09║其家法授受有自來矣。孰若黃檗接臨濟施六十痛
X69n1367_p0721a10║棒，至吾祖妙喜猶以竹篦背觸用事，豈有唇吻囁嚅
X69n1367_p0721a11║如姑息者為哉？在易：家人嗃嗃，悔厲吉；婦子嘻嘻，終
X69n1367_p0721a12║吝。彼世教主恩尚以威克愛，況吾佛祖傳心之玅乎？
X69n1367_p0721a13║以小喻大，可不為訓？惟通宗者辯之。
X69n1367_p0721a14║題石芝法師顯應錄
X69n1367_p0721a15║佛之闡化，至法華而羣機普被，方暢本懷。以涅槃時
X69n1367_p0721a16║至，乃為諸弟子悉皆授記作佛，猶周武以嗣王命周
X69n1367_p0721a17║公，聖聖相繼，心無間然。而石芝法師作顯應錄者，豈
X69n1367_p0721a18║善詩人取征管、蔡之事，繫於鴟鴞、豳風，其於遭變救
X69n1367_p0721a19║亂，不能不嚴其訓於後人也？予未及見其錄，獲覩陸
X69n1367_p0721a20║務觀所題而得其槩，乃廣其意而書其後。
X69n1367_p0721a21║題古智和尚語錄
X69n1367_p0721a22║天衣授道于雪竇，而不敢通嗣書，尊師道也。東山嗣
X69n1367_p0721a23║白雲，而曰先師語拙，彰大用也。師資授受，其道雖同，
X69n1367_p0721a24║而提唱機辯有不侔者。葢吾宗為人，非激揚抑縱，不
X69n1367_p0721b01║足以盡其玅。東林古智法兄，早從雲峰伯父，後唱道
X69n1367_p0721b02║江西，年八十餘示寂。予觀其語錄，如行長途，不知其
X69n1367_p0721b03║止；如汎重溟，莫知其際。有超然古德氣象，一洗語言
X69n1367_p0721b04║畦畛之陋。惟擇法眼者辯之，而徵諸天衣、東山，則予
X69n1367_p0721b05║言為不誣矣。
X69n1367_p0721b06║題松雪翁畵佛
X69n1367_p0721b07║李伯時畵馬，有譏之者，謂用心久熟，他日必墮馬腹
X69n1367_p0721b08║中。於是改畵佛、菩薩、天人之像。松雪翁初工畵馬，至
X69n1367_p0721b09║晚歲，惟以書經畵佛為日課，豈亦以是為戒耶？然至
X69n1367_p0721b10║人轉物，不為物轉。華嚴法界，事事無礙。世俗技藝，無
X69n1367_p0721b11║非佛事。水鳥樹林，咸宣玅法。惜翁仙去，不與劇論此
X69n1367_p0721b12║事。因覧舊畵，重增感歎。
X69n1367_p0721b13║又題歸去來辭後
X69n1367_p0721b14║予初住杭報國時，松雪翁作疏勸請以報國。回祿後，
X69n1367_p0721b15║復書字數百幅與予，作人事以干施者。臨終之日，尚
X69n1367_p0721b16║力疾為予書鐘銘。其夕，夢翁從予索飯而別，將度錢
X69n1367_p0721b17║唐而往天台。又聞翁嘗云：其始生，母夢僧寄宿而娠。
X69n1367_p0721b18║以是知為羅漢應身，以文章事業善知眾藝，游戲人
X69n1367_p0721b19║間，為法外護無疑也。東潮首座出翁所書歸去來辭
X69n1367_p0721b20║示予，因感前事，併紀于後云。
X69n1367_p0721b21║題中峰和尚語
X69n1367_p0721b22║中峰之道如太虗空，雖以百寶五采粧飾之而不加
X69n1367_p0721b23║麗，或翳之以塵坌、積之以糞穢而不加污。當時高麗
X69n1367_p0721b24║王盡誠咨叩之，至親示法要，不過形容太虗之體，而
X69n1367_p0721c01║烏得其朕哉？今愚谷首座令人書其語，是又教人以
X69n1367_p0721c02║尺量虗空，只益得自疲耳。吾意愚谷久參中峰，以其
X69n1367_p0721c03║所得難以語人，將託此以塞人所請而資譚柄也。
X69n1367_p0721c04║題圜鑑禪師手帖
X69n1367_p0721c05║圜鑑禪師居仰山三十年，初罹𡨥奪，復火其寺。氣剛
X69n1367_p0721c06║直，不折節於人，而施者川輪雲委，不十年而寺成。及
X69n1367_p0721c07║遷徑山，江右之人書疏往來無虗月。禪師，淛人也。淛
X69n1367_p0721c08║地富室倍江右，徑山又位諸寺上，而施者益寡，人反
X69n1367_p0721c09║繭絲于我，故補獘支傾，僅僅不給。豈道之行，各以其
X69n1367_p0721c10║地耶？抑嘗原之，江右多故家，尚文而慕道，禪師有道
X69n1367_p0721c11║而甚文，故不待求而後合也。五峰賀公為廬陵顯族，
X69n1367_p0721c12║崇道好禮，凡方外之耆宿，無不納交而盡其誠。嘗有
X69n1367_p0721c13║施於其鄰之禾山寺，又為主僧慧愚谷者致懇于師，
X69n1367_p0721c14║得所復書，裝禠成軸，𢹂之與俱，時一展對，久而不忘。
X69n1367_p0721c15║今之挾左道狐媚巨室以罔利，使其門牆廝養視己
X69n1367_p0721c16║有驕色，而猶以為得志者，觀此無少愧乎？予以桑門
X69n1367_p0721c17║行乞，依檀施而住，古制也。而二公之交有道，又樂吾
X69n1367_p0721c18║鄉俗尚之美，故題其書後云。
X69n1367_p0721c19║
X69n1367_p0721c20║笑隱訢禪師語錄卷之四（終）
X69n1367_p0721c21║
X69n1367_p0721c22║
X69n1367_p0721c23║
X69n1367_p0721c24║
X69n1367_p0722a01║
X69n1367_p0722a02║No. 1367-B
X69n1367_p0722a03║ 元廣智全悟太禪師太中大夫住太龍翔集慶寺
X69n1367_p0722a04║釋教宗主兼領五山寺笑隱訢公行道記（有贊）
X69n1367_p0722a05║
X69n1367_p0722a06║自大慧杲禪師大弘臨濟之宗於東南，晚得佛照光
X69n1367_p0722a07║以為之嗣，北磵簡傳之，至物初觀而得晦機熈公。江
X69n1367_p0722a08║南既歸國朝，禪宗尊宿共扶其道者，數公而已。晦機
X69n1367_p0722a09║尤以老成為國柱石，隆然繼之，名稱普聞於天下者，
X69n1367_p0722a10║則廣智全悟大禪師訢公其人也。公諱大訢，字笑隱，
X69n1367_p0722a11║姓陳氏。本九江義門，唐尚書操諸孫，分居南昌。先墓
X69n1367_p0722a12║有豫章之木特異，神於相地者占之曰：是當生奇男
X69n1367_p0722a13║子為名僧，其道大行，樹枯其徵也。已而果然。師生於
X69n1367_p0722a14║至元甲申八月二十七日，生之夕，所居宅地若震動，
X69n1367_p0722a15║人為驚異。稍長，入鄉校，頴悟過常兒，書過眼輒成誦。
X69n1367_p0722a16║其親𢹂以出游，至佛寺，必瞻拜戀慕不能去。父母知
X69n1367_p0722a17║其志，俾從伯氏之為僧於郡城水陸院法雲者九年，
X69n1367_p0722a18║雲之徒彰為薙髮受具戒。居八年，學問日廣，知求佛
X69n1367_p0722a19║法大意。一山萬公住廬山之開先，即往見焉，時年十
X69n1367_p0722a20║七。山一見，留之左右，日夕警誨，歎曰：吾友晦機在百
X69n1367_p0722a21║丈，子欲諮決究竟，非見吾友不可。師稟命詣百丈，晦
X69n1367_p0722a22║機識其奇偉於眉睫間，即使侍方丈。他日，謂之曰：昔
X69n1367_p0722a23║黃龍得旨泐潭，領徒游方，及見慈明，氣索汗下。汝且
X69n1367_p0722a24║道過在甚處？語未絕，師抗聲曰：千年桃核裏，覓甚舊
X69n1367_p0722b01║時仁？久之，俾掌書記。一日，舉百丈野狐話問之，師擬
X69n1367_p0722b02║議，晦機震威一喝，師於是羣疑頓釋，得無礙智。同參
X69n1367_p0722b03║苦咨問之，師後有頌云：百丈野狐，野狐百丈，埋著一
X69n1367_p0722b04║坑，伏惟尚享。諸方多頌之。晦機一日定中見天門有
X69n1367_p0722b05║榜，師名為首，因謂師曰：昔東山祖有言：我不得勤，遠
X69n1367_p0722b06║則負慈。明矣！汝善保任乎？晦機遷淨慈，師從之，仍以
X69n1367_p0722b07║為書記。晦機說法，文理精詣，嘗謂師曰：昔雪竇真淨
X69n1367_p0722b08║及我玅喜以來，內自教乘，傍及儒老子百家之言，深
X69n1367_p0722b09║入要眇，故其文言浩乎如川，至之不可禦也。師神觀
X69n1367_p0722b10║高邁，音吐如洪鐘，素以博洽聞，至其辯論古今，如指
X69n1367_p0722b11║諸掌，執筆書事，文士良史莫或過之。一時名勝如恩
X69n1367_p0722b12║斷江、如一谿、茂古林、宣無言，卓有行業，皆與師為忘
X69n1367_p0722b13║年交。本中峰居天目山之師子巖，中外信向甚盛，師
X69n1367_p0722b14║嘗謁之，語至夜參半，忽大風，崖石欲墮，左右辟易，師
X69n1367_p0722b15║危坐如平時，峰亦服其定力矣。而學士大夫如吳興
X69n1367_p0722b16║趙文敏公孟頫、巴西鄧康莊公文原、四明袁文清公
X69n1367_p0722b17║桷、房山高公彥敬、東陽胡長孺汲仲、錢唐仇遠近仁、
X69n1367_p0722b18║延祐進士莆城楊戴仲弘、金華黃溍晉卿，及今翰林
X69n1367_p0722b19║待制京兆杜本伯原，前後負時盛名，與師為文學之
X69n1367_p0722b20║友者也。晦機著萬一山塔銘，屬師代作，請文敏公書
X69n1367_p0722b21║之，公一見大驚異，以為真得古文法。公為杭州僧作
X69n1367_p0722b22║顯教院記，亦屬師代之，及成，不易一字，署己名以書。
X69n1367_p0722b23║至大辛亥初，受請住湖州之烏回，祝香之次，諸山咸
X69n1367_p0722b24║歎晦機之得人矣。大報國寺者，因宋故宮而為之，延
X69n1367_p0722c01║祐庚申灾，諸剎尊宿共迎師起廢，未從也，趙公為親
X69n1367_p0722c02║作疏以請，既至，大作新之。寺田之在宜興者，連歲不
X69n1367_p0722c03║入，師為歸其侵，始有以食其眾。江淛行省丞相脫歡
X69n1367_p0722c04║公，故答剌罕順德王之子也，以世勛名德靖，重知大
X69n1367_p0722c05║體，兼行宣政院事，領東南浮圖之教。凡大剎，非名德
X69n1367_p0722c06║不輕授，特請師住中天竺，人無間言，而師名日起矣。
X69n1367_p0722c07║天曆初，元帥夢神龍騰空，覺而異之，作偈以識。既而
X69n1367_p0722c08║天子以金陵潛邸作大龍翔集慶寺，命江南行御史
X69n1367_p0722c09║臺督視其成。嘗有旨曰：江南大剎，皆前代所為，甲乙
X69n1367_p0722c10║之次，頗有定品。今日之作，規制位望，宜無加焉。方大
X69n1367_p0722c11║臣難於開法主者，師之器量，久在淵衷，命為太中大
X69n1367_p0722c12║夫，號曰廣智全悟大禪師，為開山第一代。師恠弘鬯
X69n1367_p0722c13║達，汎應無滯，偉然江海之上，舒卷自在，不偏於空寂。
X69n1367_p0722c14║又明年，與蔣山曇芳忠俱召至京師。京師之為禪宗
X69n1367_p0722c15║者，出迎河上，曰：國家尚教，乘塔廟之建，為禪者寂然。
X69n1367_p0722c16║禪剎興於今代，自師始，吾徒賴焉。師謝曰：遵其行之
X69n1367_p0722c17║為律，宣其言之為教，傳其心之為禪，有言有行，皆所
X69n1367_p0722c18║以明是心也。吾徒無負祖師西來意，他不足論也。日
X69n1367_p0722c19║召對奎章閣，賜坐，說佛心要，深契上旨。館於太禧宗
X69n1367_p0722c20║禋院，勑設伊蒲玅饌，賜貂裘金衲衣及諸金幣，皆內
X69n1367_p0722c21║府珍異。上嘗知師所為文曰蒲室集者，命昭孝寺大
X69n1367_p0722c22║司徒法洪取進。法洪亦博洽內外，無深為誦達。上問
X69n1367_p0722c23║師嗣法何人，曰：元熈也。因贊其道業源委，上嘉歎，命
X69n1367_p0722c24║學士虞集製銘賜之。居十日，中使問尉洽至，請還，從
X69n1367_p0723a01║之。賜中天竺名曰天曆永祚寺，而命師之菴居曰廣
X69n1367_p0723a02║智，皆命虞集為之書。祖道於城南僧舍，凡食設皆貴
X69n1367_p0723a03║臣以上旨為之。主上之眷斯寺也，外以臺臣護視使
X69n1367_p0723a04║者從中來，賜與無虗月。皇上至元二年，以老病求退，
X69n1367_p0723a05║御史大夫撒廸公以聞，優詔不許，加號釋教宗主，兼
X69n1367_p0723a06║領五山寺，餘如故，而賜予尤厚。匡匪之頒，徧及寺眾，
X69n1367_p0723a07║勑外臺護視，使安居而終老焉。先百丈有禪苑清規，
X69n1367_p0723a08║其徒遵用之，嘗有旨命師修改，乃分為九章，今行焉。
X69n1367_p0723a09║於是中朝、西域、高昌、三韓、滇池、于闐與湖、江、淮、漢、關、
X69n1367_p0723a10║蜀、閩、廣之俊傑，四面而至，法席莫尚焉。師之居於是
X69n1367_p0723a11║也，自中朝、外藩、臺閣、風紀、貴人、名公卿至者，莫不傾
X69n1367_p0723a12║葢為禮，非人力所能致也。而文詞語言流傳四方，震
X69n1367_p0723a13║蕩耳目，亦顧眄雄毅於一時矣。初給錢為中統鈔者
X69n1367_p0723a14║二十萬緡，設官領之，取子錢以為食，後廢其官以歸。
X69n1367_p0723a15║寺之人出納為息，不能畫一，稍病之。至正元年，勑有
X69n1367_p0723a16║司市民良田以傳寺，歲賦粟以食，公私無所係累。歎
X69n1367_p0723a17║曰：吾徒庶晏佚一搏於朝夕，吾亦老且休矣。四年五
X69n1367_p0723a18║月一日，為文書請以徑山忠曇芳代己，升堂擊鼓辭
X69n1367_p0723a19║眾，退居廣智菴。居兼旬，肩輿與御史大夫脫歡公為
X69n1367_p0723a20║別，留書凡與交游之善者，命弟子疏兩朝，賜以金幣
X69n1367_p0723a21║等，盡以付寺僧，俾營萬佛閣以報國恩。既乃臥示疾，
X69n1367_p0723a22║明旦天大風雨，白晝變暝，召入室弟子各加勉諭，從
X69n1367_p0723a23║容作偈，儼然而逝，是月廿四日壬子也，得年六十一，
X69n1367_p0723a24║僧臘四十六。初，龍翔寺成，即營三塔於石頭城之東
X69n1367_p0723b01║岡，弟子龕奉全身措於塔院，自憲臺郡縣大小吏士、
X69n1367_p0723b02║緇素老幼送者萬眾，陰雲四興，凉颸灑然，行者不知
X69n1367_p0723b03║暑，眾散始罷。月八，礱石為坎石城之岡，十六日奉而
X69n1367_p0723b04║藏焉，表浮圖於其上。其徒之在杭州報國永祚者，又
X69n1367_p0723b05║奉師遺齒爪髮而塔於鳳凰山。師四會說法，皆有語
X69n1367_p0723b06║錄、提頌、敘說、宗旨外，集詩文若干卷，即所謂蒲室集
X69n1367_p0723b07║者也。度弟子若干人，傳法住山者若干人。師性至孝，
X69n1367_p0723b08║父再早卒，母蕭氏方盛年，即持齋念佛以居。師受請
X69n1367_p0723b09║報國時，母卒，餘子薦新祖考，庭前忽生華，形如白蓮，
X69n1367_p0723b10║葢芝類也。鄉人聚觀，香色彌月不減，占者以為師之
X69n1367_p0723b11║瑞應也。師雖不得至左右，而心常不忘，目其文曰蒲
X69n1367_p0723b12║室者，所以識宗家睦州織鞵為養之故事也。故其為
X69n1367_p0723b13║文，為人子言必曰孝，為人臣言必曰忠，為朋友之交
X69n1367_p0723b14║言必曰信。至語其徒，脫愛網，離無明，直指本性，以悟
X69n1367_p0723b15║為則，誘掖以進之，激昂以發之，奮迅以決之，機用迭
X69n1367_p0723b16║發，政令獨行，其門人以所得各有記可考也。噫！人才
X69n1367_p0723b17║實難，江濤渺然，居忌不怛，能靜以應，向使不為方外
X69n1367_p0723b18║之歸，亦足以用世者哉！予與師相知四十年，見師身
X69n1367_p0723b19║受龍翔之寄，至于今十有七載，歸老江上亦十二年，
X69n1367_p0723b20║向與交游者皆已盡矣。弟子懷渭，本其甥也，清修善
X69n1367_p0723b21║學，有舅氏之風，渭之為名，亦所以識也。以其同門之
X69n1367_p0723b22║意，使予書其遺事，可勝慨乎！乃述贊曰：
X69n1367_p0723b23║維昔至元，皇有南服。神明合完，生息來復。
X69n1367_p0723b24║預章楩楠，殿於湖江。幹立條揚，乃發駿厖。
X69n1367_p0723c01║文林蕭條，靡契嘉會。肆其修能，求法方外。
X69n1367_p0723c02║達磨傳心，別濟為宗。至玅喜天，縱橫朗融。
X69n1367_p0723c03║遠紹諸流，必有慧辯。惟全悟師，弘偉超鍊。
X69n1367_p0723c04║四坐道場，說法沛然。吐辭湧泉，如洪如元。
X69n1367_p0723c05║衛法如嵩，不咈明教。織蒲養親，睦州之孝。
X69n1367_p0723c06║表裏東南，總于金陵。皇作梵宮，龍翔是徵。
X69n1367_p0723c07║崇臺在焉，耳目攸寄，以領佛事，孰克堪是？
X69n1367_p0723c08║鼓鐘震驚，龍象人天。嶽峙山連，莫之雄先。
X69n1367_p0723c09║金貝珠璧，園苑林澤。道護萬福，好爵嘉錫。
X69n1367_p0723c10║宣其惠慈，作新成規。來嚮來參，雲奔海馳。
X69n1367_p0723c11║皇仁如天，函覆如一。俾善其眾，休燕以室。
X69n1367_p0723c12║風雨漂搖，安如須彌？生滅去來，何足控持？
X69n1367_p0723c13║嘅念故交，違越年歲，訊諸門人，以作斯記。
X69n1367_p0723c14║前奎章閣侍書學士翰林侍講學士通奉大夫知制
X69n1367_p0723c15║誥兼修國史蜀郡虞集記
X69n1367_p0723c16║
X69n1367_p0723c17║No. 1367-C
X69n1367_p0723c18║ 元太中大夫廣智全悟大禪師住持大龍翔集慶
X69n1367_p0723c19║寺釋教宗主兼領五山寺訢公塔銘（并序）
X69n1367_p0723c20║
X69n1367_p0723c21║今天子至元元年，太中大夫廣智全悟大禪師、住持
X69n1367_p0723c22║大龍翔集慶寺訢公上謝事之請，御史大夫撒迪公
X69n1367_p0723c23║以聞。上不允，遣使持詔加釋教宗主，監領五山寺，勑
X69n1367_p0723c24║臺臣諭旨，俾安居以終老，寵錫優渥，賚及其徒。公不
X69n1367_p0724a01║敢違，僶俛受命。至正四年夏五月己丑朔，乃升堂辭
X69n1367_p0724a02║眾，退處東菴，且援著令，循本宗資次，舉徑山曇芳忠
X69n1367_p0724a03║公自代。未幾，俄示微疾，其月二十有四日壬子，委順
X69n1367_p0724a04║而化。六月四日辛未，奉全身殯于石頭城塔院，臺府
X69n1367_p0724a05║暨郡邑諸司咸設祖奠于道左，送者萬餘人。八月十
X69n1367_p0724a06║有六日壬申，窆于塔院之後岡，分爪髮建塔杭之鳳
X69n1367_p0724a07║凰山下。弟子密詣走金華山中，致寺勤舊汝劼、景操
X69n1367_p0724a08║等之意於溍曰：先師紹隆祖道，師表人天，克協帝心，
X69n1367_p0724a09║光膺聖眷，宜有述以示來葉。子嘗庀職太史氏，且辱
X69n1367_p0724a10║交於先師，銘非子誰宜為？敢以門人廷俊所奉狀以
X69n1367_p0724a11║請。溍載念師之告寂也，不遠千里，以所服玩來識永
X69n1367_p0724a12║訣，若有所屬望於溍者，誼不得以衰退為解。謹按公
X69n1367_p0724a13║諱大訢，字笑隱，族陳氏，唐尚書操之裔。世居江州，後
X69n1367_p0724a14║徙南昌，故今為龍興之南昌人。公幼開爽，授以書即
X69n1367_p0724a15║成誦。七歲游僧舍，見佛像輒作禮，瞻戀忘歸。父母知
X69n1367_p0724a16║不可留，九歲俾去家，依伯父雲上人於本郡之水陸
X69n1367_p0724a17║院祝髮，禮雲之徒彰上人為師，尋受具戒。年十七，初
X69n1367_p0724a18║至廬山謁開先一山萬公，留掌內記。既而遣詣百丈
X69n1367_p0724a19║山參晦機熈禪師，一見深加器重，由內記陞居記室。
X69n1367_p0724a20║一日詰之曰：黃龍得旨泐潭，領徒游山，名開叢林。及
X69n1367_p0724a21║見慈明，氣索汗下，過在什麼處？公抗聲曰：千年桃核
X69n1367_p0724a22║裏，覓甚舊時仁。師愈奇之。又一日，以百丈野狐話詰
X69n1367_p0724a23║之曰：且道不落因果便墮野狐身，不昧因果便脫野
X69n1367_p0724a24║狐身，利害在什麼處？公擬答，師遽喝之。自是平生凝
X69n1367_p0724b01║滯渙然冰釋矣。公每謂先德有云：但有纖疑，不到無
X69n1367_p0724b02║學，安能七縱八橫。乃益研教典，旁及儒家道流百氏
X69n1367_p0724b03║之說。師遷杭之淨慈，舉公為第一座，辭不就，仍居記
X69n1367_p0724b04║室。出世住湖之烏回，遂以瓣香為師法嗣。居三載，去
X69n1367_p0724b05║游江淛間，後歸淨慈。一時大尊宿在父師行者，咸與
X69n1367_p0724b06║為忘年友。嘗訪中峯本公於天目山，坐語半夜，風大
X69n1367_p0724b07║作，勢欲裂崖石，左右皆辟易，公不為動，中峯甚敬異
X69n1367_p0724b08║焉。鳳凰山大報國寺以灾毀，而法席偶虗，行宣政院
X69n1367_p0724b09║倚公起其廢。公既至，棟宇為之一新，而規制有加於
X69n1367_p0724b10║昔。土田為豪民所據者，悉取而歸之。丞相脫歡答剌
X69n1367_p0724b11║罕公領行院事，雅知公遷主中天竺，而寺亦以灾毀，
X69n1367_p0724b12║不一年盡復其舊。天曆元年，有詔以金陵潛邸為大
X69n1367_p0724b13║龍翔集慶寺，玅柬名德，俾之開山，公首膺其選。明年，
X69n1367_p0724b14║特𢌿三品文階，以冠法號。又明年，驛召赴闕，入見奎
X69n1367_p0724b15║章閣，賜坐良久，咨問法要，對揚稱旨，因及其師傳之
X69n1367_p0724b16║自。於是侍書學士虞公集承詔為晦機製塔銘，既又
X69n1367_p0724b17║改中天竺寺頟曰天曆永祚，以表公興復之功。而公
X69n1367_p0724b18║之別菴曰廣智，亦俾虞公為書其扁榜。所賜貂裘金
X69n1367_p0724b19║衲衣及佗貴珍服用之物，悉出異數，從行者預賜有
X69n1367_p0724b20║差。尋命中使傳旨，館於太禧宗禋院，勑設桑門盛饌，
X69n1367_p0724b21║留居浹旬，勞問洽至。再召見，遂辭歸，餞送之禮彌厚。
X69n1367_p0724b22║公已南還，復遣使降璽書加護，香幣之頒無虗月。皇
X69n1367_p0724b23║上御極，待遇益隆，有旨命百丈山德輝重編禪林清
X69n1367_p0724b24║規，仍命公校正，遂定為九章。書成，四方咸取法焉。公
X69n1367_p0724c01║每示眾，舉百丈野狐話云：百丈野狐，野狐百丈，埋著
X69n1367_p0724c02║一坑，伏惟尚享。一住八年，不得謝，復住九年。示寂前
X69n1367_p0724c03║一日，往致別于御史大夫脫歡公及一二所知，款語
X69n1367_p0724c04║竟日。逮唱滅，猶力疾趺坐，屬其徒以累受賜金帛作
X69n1367_p0724c05║萬佛閣，上報國恩，餘一無所及，遂書偈而逝，春秋六
X69n1367_p0724c06║十有一，夏四十有六。所度弟子若干人，得法而分居
X69n1367_p0724c07║列剎者若干人。四會語有錄外集，曰蒲室集。公於母
X69n1367_p0724c08║年高，闕於覲省，每自謂有愧於睦州編蒲奉親，爰以
X69n1367_p0724c09║蒲名其室，因以名其集云。公所為文，無山林枯寂之
X69n1367_p0724c10║態，變化開闔，奇彩爛然，而議論磊落，一出於正，未嘗
X69n1367_p0724c11║有所偏蔽。虞公稱其如洞庭之野，眾樂並作，鏗鈜軒
X69n1367_p0724c12║昂，蛟龍起躍，物怪屏走，沈冥發興。至於名教節義，則
X69n1367_p0724c13║感厲奮激，老於文學者不能過也。人以為知言。初，魏
X69n1367_p0724c14║國趙公孟頫未識公，得其文，歎賞不已，即命駕訪之，
X69n1367_p0724c15║一時賢士大夫咸慕而交焉。公質䫉魁特，襟度豁如，
X69n1367_p0724c16║隆冬盛寒，使人持布裘於道上，遇孤露者輒擲與之，
X69n1367_p0724c17║不使知姓名，病則與藥，死則與棺，其及物如此。而自
X69n1367_p0724c18║奉儉薄，一衲衣或數十年不易也。狀稱公先墓有巨
X69n1367_p0724c19║樟，術者言樹枯當出名僧，公生而樹果枯。其生也，屋
X69n1367_p0724c20║皆震動。父早沒，母方盛年，即持齋修念佛三昧，感白
X69n1367_p0724c21║蓮華從地涌出。是歲，公住報國，歸寂之日，天大風雨；
X69n1367_p0724c22║殯之日，密雲四合，陰風肅然；窆之日，城東南皆雨，而
X69n1367_p0724c23║城西獨無沾溼。靈異之跡，可徵不誣。其遭逢盛際，始
X69n1367_p0724c24║榮終哀，有不偶然者矣。銘曰：
X69n1367_p0725a01║昔在先朝，龍潛下土，蠖濩之居，化為寶所。
X69n1367_p0725a02║人天四眾，川奔雲聚。度門巍巍，公其梁柱。
X69n1367_p0725a03║於皇昌辰，金輪御宇。寵綏故舊，使節旁午。
X69n1367_p0725a04║函香示信，傳宣大語，曰以五山，悉統於汝。
X69n1367_p0725a05║凡茲釋教，汝為宗主，敷求遺範，用繼汝祖。
X69n1367_p0725a06║恩光衣被，榮過袞黼。匪公宿德，疇克荷負。
X69n1367_p0725a07║典則所存，有墜必舉。木鐸再揚，重規疊矩。
X69n1367_p0725a08║單提直指，表正端緒。豎立法幢，作大依怙。
X69n1367_p0725a09║密裨上化，萬物時雨。云胡不憗，訃聞當宁。
X69n1367_p0725a10║石頭之岡，崇崇窣堵。史臣勒銘，垂休千古。
X69n1367_p0725a11║中順大夫祕書少監致仕黃溍撰