X71n1420_p0655c01║
X71n1420_p0655c02║
X71n1420_p0655c03║
X71n1420_p0655c04║佛日普照慧辯楚石禪師語錄卷第二十
X71n1420_p0655c05║
X71n1420_p0655c06║襍著（附水陸陞座及行狀塔銘）
X71n1420_p0655c07║侍者　中端正參等　編
X71n1420_p0655c08║入上人血書華嚴經䟦
X71n1420_p0655c09║夫常住真心，舉一塵而塵塵頓現。難思妙德，修一行
X71n1420_p0655c10║而行行全彰。喻眾色之依空，若千波之帀海。始從信
X71n1420_p0655c11║地，無位不周。終至覺場，本體何別。然眾生迷於妄念，
X71n1420_p0655c12║不知即妄以明真。諸佛照於圓宗，所以唱玄而設教。
X71n1420_p0655c13║事非報化之末跡，理絕凡聖之常談。今古熾然，物我
X71n1420_p0655c14║交徹。此襍華之大旨，為羣經之元首也。與比丘悟入。
X71n1420_p0655c15║證十法界，入重玄門。泯性相而不無，示身心而非有。
X71n1420_p0655c16║刺血為墨，書寫是經。下筆時親見普賢，彈指處已參
X71n1420_p0655c17║慈氏。積劫求之而不足，半偈得之而有餘。當令神物
X71n1420_p0655c18║護持，廣作世間饒益。
X71n1420_p0655c19║血書蓮經䟦
X71n1420_p0655c20║妙理虗玄，真乘湛寂。念而無念，甘露沃其心；持而不
X71n1420_p0655c21║持，金印封其口。所以分身佛集，多寶塔來，遠近同歸，
X71n1420_p0655c22║古今共貫。三世如來法施之式，十方菩薩悟入之因。
X71n1420_p0655c23║謾勞歷劫證修，不出剎那圓具。然鍾鼓非禮樂之本，
X71n1420_p0655c24║而器不可去；文字非宗乘之極，而書不可無。因筌以
X71n1420_p0656a01║得魚，藉指而觀月。昔藥王然身於淨明德佛，釋迦屈
X71n1420_p0656a02║體於阿私陀仙，即以不堅之身，了於常住之法。慧光
X71n1420_p0656a03║蘭若比丘德慧，刺血而書此經，畢命以弘斯道。毫端
X71n1420_p0656a04║散綺，諸天莫不雨花；紙上流金，大地為之震動。譬夫
X71n1420_p0656a05║膏油相續而燈不滅，條甲無間而木向榮。慎厥終，惟
X71n1420_p0656a06║其始。佛法無多子，久長難得人。勉之！
X71n1420_p0656a07║經王尊貴，祕藏幽深，究竟絕於名言，方便令其悟入。
X71n1420_p0656a08║自如來開演，出彼千齡；及羅什再翻，成茲七軸。受持
X71n1420_p0656a09║讀誦，如飲海以無邊；書寫流通，若量空而不盡。潛利
X71n1420_p0656a10║陰益，妙用恒沙；隨喜讚揚，神功叵測。粵有比丘惟德
X71n1420_p0656a11║者，丹誠貫日，素檢懷霜。念得度之緣，非師不具；臻報
X71n1420_p0656a12║恩之極，捨佛何由？由是發起行雲，煉磨心地，瀝十指
X71n1420_p0656a13║血，終七軸經，以報師恩，以酬佛廕。推此志也，豈小緣
X71n1420_p0656a14║哉？凡我同流，宜加讚歎。
X71n1420_p0656a15║書楞嚴經
X71n1420_p0656a16║性覺妙明，亘古今而不變。本覺明妙，在迷悟而皆如。
X71n1420_p0656a17║假喻虗空而不空，發揮羣相而非相。超乎聞見，異彼
X71n1420_p0656a18║因緣。交光相羅，彌滿清淨。十方諸佛，同宣了義之玄
X71n1420_p0656a19║旨。一切眾生，咸具圓通之正體。只為客塵擾擾，豈知
X71n1420_p0656a20║日用昭昭。耳目所拘，孰解騎聲葢色。根塵未脫，安能
X71n1420_p0656a21║息慮忘緣。墮情想之樊籠，感昇沈之業報。譬如眚目，
X71n1420_p0656a22║暈此明燈。宛若漚花，發於巨海。外列山河世界，中分
X71n1420_p0656a23║鬼畜人天。本因織妄而成，莫匪瞪勞而現。四三宛轉，
X71n1420_p0656a24║十二輪環。生死死生，有無無有。直下斷除愛欲，還他
X71n1420_p0656b01║調御丈夫。自今疾至菩提，教我多聞弟子。超越五蘊
X71n1420_p0656b02║區宇，廓清十種禪那。如能宣此呪心，乃可制諸外道。
X71n1420_p0656b03║利人利己，世出世間。證不動尊，成無上覺。未城澄照
X71n1420_p0656b04║沙彌智祚，少年苦行，銳志禪門。具足爍迦羅心，書寫
X71n1420_p0656b05║首楞嚴典。一誠注相，十帙奏功。誓畢世以受持，命譾
X71n1420_p0656b06║才而稱述。姑伸梗槩，甚愧荒蕪云爾。
X71n1420_p0656b07║題十六羅漢畫卷
X71n1420_p0656b08║梵語阿羅漢，此翻殺賊、應供、無生。中含三義，故東土
X71n1420_p0656b09║不翻。殺賊者，是殺無明賊。應供者，應天上人間之供。
X71n1420_p0656b10║無生者，了自性涅槃，本自不生，今亦非滅。般若云：斷
X71n1420_p0656b11║順上分，五結永盡，名阿羅漢。上五結者：一、色愛，謂色
X71n1420_p0656b12║界愛；二、無色愛，謂無色界愛；三、無明，謂心不了；四、掉，
X71n1420_p0656b13║謂心躁動；五、慢，謂心自高。華嚴云：上品十善，以智慧
X71n1420_p0656b14║脩習，心狹劣故，怖三界故，闕大悲故，從他聲聞而解
X71n1420_p0656b15║了故，名聲聞乘。此阿羅漢，唯佛一人能訶責之，令其
X71n1420_p0656b16║進修不已，而圓佛果。餘小眾生，不宜輕忽，但當恭敬
X71n1420_p0656b17║供養，求福世出世間，而為津梁。外書云：千里之行，始
X71n1420_p0656b18║於足下；九層之臺，起於累土。夫豈不然哉？
X71n1420_p0656b19║大悲像記
X71n1420_p0656b20║大悲千手眼者，觀音大士應化之身也。恭惟大士因
X71n1420_p0656b21║地行願，可得而言者，已備載於諸經。若曰神功聖德，
X71n1420_p0656b22║千變萬化，葢不可得而思議也。假使有人以百億須
X71n1420_p0656b23║彌山為筆，以百億大海水為墨，以百億娑婆世界為
X71n1420_p0656b24║紙，始從今日，盡未來際，大書、特書、屢書、不一書以捃
X71n1420_p0656c01║摭之，於百千那由他恒河沙不可說不可說轉分中，
X71n1420_p0656c02║未能書一分也。復次，有人以十方空諸佛國土，稻、麻、
X71n1420_p0656c03║竹、葦、草、木、叢林悉為微塵，一一塵悉化無量身，一一
X71n1420_p0656c04║身悉具無量舌，一一舌悉縱無量辨，始從今日，盡未
X71n1420_p0656c05║來際，顯說、密說、晝夜說無間歇以贊詠之，於百千那
X71n1420_p0656c06║由他恒河沙不可說不可說轉分中，未能說一分也。
X71n1420_p0656c07║雖然，多之所宗之謂一，一即一切，一切即一，其小無
X71n1420_p0656c08║內，其大無外。若然者，雖以一丸之土、一指之木、一銖
X71n1420_p0656c09║之金為之像設，亦何異於百萬三千大千世界之身
X71n1420_p0656c10║座乎？至正四年秋，予來主壽山。明年，與眾議建萬佛
X71n1420_p0656c11║寶閣。又明年，閣成。又明年，而得耆舊比丘若欽，施財
X71n1420_p0656c12║造大悲像。明年，而功就。於戲！法身固不可以數測，今
X71n1420_p0656c13║示其小者，特丈六之軀耳。其面二十有一，其手一千
X71n1420_p0656c14║有八，其目則如其手之數而加面焉。其四十二手，各
X71n1420_p0656c15║有所執，光暎於座，座承於足。由足下座石，至頂上化
X71n1420_p0656c16║佛，高凡四十尺有奇。木用楠桐，髹用朱漆，金用純金。
X71n1420_p0656c17║日光在左，月光在右，善財、龍女、韋天、大權，以次列侍。
X71n1420_p0656c18║驟開戶而望之，晃晃乎若七金之山，來從海上，而屹
X71n1420_p0656c19║立於前也。大哉！施心固不可以物計，今標其信者，特
X71n1420_p0656c20║緡錢一萬餘耳，亦豈易耶？嘗歎欽之積財，儉不為己，
X71n1420_p0656c21║既重飾大殿佛像，而復力為此像，人方口之而不置，
X71n1420_p0656c22║欽獨謙之而不伐。斯人也，將欲警夫後人也，故有作
X71n1420_p0656c23║焉；後人也，將欲繼夫斯人也，宜有述焉。若無作又無
X71n1420_p0656c24║述，雖有此記，誰無此記？若有作又有述，雖無此記，誰
X71n1420_p0657a01║有此記？是不可不記也。龍集己丑至正九年春，住持
X71n1420_p0657a02║梵琦撰。
X71n1420_p0657a03║重修釋迦如來真身舍利寶塔頌
X71n1420_p0657a04║諸佛如來出現於世，莫不皆示八種之相。從初降神
X71n1420_p0657a05║誕生，乃至出家修道，降魔成佛，轉法輪，最後入涅槃，
X71n1420_p0657a06║碎紫金軀為八萬四千舍利，使天人龍鬼造塔供養，
X71n1420_p0657a07║罪滅福生，終在菩提。我本師釋迦牟尼如來，此云能
X71n1420_p0657a08║仁寂默，當現在賢劫。第四佛住兜率天，為護明大士
X71n1420_p0657a09║滿足天尊四千歲，補處時至，於是下生迦維羅衛國
X71n1420_p0657a10║淨飯王宮，乘日象入摩耶夫人胎，十月滿足，從右脇
X71n1420_p0657a11║而誕，當東震旦國，周昭王二十四年甲寅歲四月八
X71n1420_p0657a12║日也。至四十二年二月八日，遊四門，踰城出家，時年
X71n1420_p0657a13║十九，歷試邪法，摧伏外道。穆王三年癸未歲二月八
X71n1420_p0657a14║日，明星現時成道，為憍陳如等五人轉四諦法輪，皆
X71n1420_p0657a15║證道果，住世說法四十九年。後告上首神足摩訶迦
X71n1420_p0657a16║葉云：吾以清淨法眼，涅槃妙心，實相無相微妙法門，
X71n1420_p0657a17║分付於汝，汝當護持。并勅阿難副貳傳化，無令斷絕。
X71n1420_p0657a18║又付金縷僧伽梨衣，轉授慈氏。付囑訖，即於熙連河
X71n1420_p0657a19║側娑羅雙樹間，右脇累足，泊然而逝，實穆王五十二
X71n1420_p0657a20║年壬申歲二月十五日也。闍維火滅，八王共分舍利，
X71n1420_p0657a21║歸國建塔，競留供養。滅度一伯年，有王名阿育，此云
X71n1420_p0657a22║無憂，取諸塔中所有舍利八萬四千顆，造八萬四千
X71n1420_p0657a23║塔，閻浮聚落滿一億家者，耶舍尊者遣鬼神以一塔
X71n1420_p0657a24║鎮之。按宣律師感通錄，震旦塔凡十三所，劉薩訶所
X71n1420_p0657b01║禮者，獨明州阿育王寺舍利光明特盛，至誠祈禱，必
X71n1420_p0657b02║彰感焉。梵琦生緣象山，九歲出家，便聞建塔功德最
X71n1420_p0657b03║大，往往默感於心。天曆元年戊辰歲二月三日，住持
X71n1420_p0657b04║海鹽州天寧永祚禪寺，時年三十四。壬申歲，建千佛
X71n1420_p0657b05║閣。元統二年甲戌歲，夢龍王獻寶，因募塔緣，檀施日
X71n1420_p0657b06║臻。後至元二年丙子歲春，龍化蜿蜒之形於丈室，五
X71n1420_p0657b07║彩畢備，四方來觀之，凡兩月而去。及塔成復來，隱見
X71n1420_p0657b08║非一，至今祀為應夢龍王。夏，填築塔基。三年丁丑歲
X71n1420_p0657b09║九月二十三日子時，起手建塔，至辛巳歲奏功，凡七
X71n1420_p0657b10║層八面，高二十四丈，莊嚴綺麗，見者皆悅。越十二年
X71n1420_p0657b11║兵興，己亥秋，失寶瓶，計白金二伯兩。當是時，謝事嘉
X71n1420_p0657b12║禾天寧，結庵閑居。眾請再領寺事，乃造鍮石寶瓶，取
X71n1420_p0657b13║至正二十四年甲辰秋九月二十四日，奉瓶修塔，天
X71n1420_p0657b14║雨寶花。明年乙巳歲七月，泥葢方畢。自丁丑至乙巳，
X71n1420_p0657b15║凡二十有九年矣。梵琦年七十，瞻禮旋繞，歡喜踊躍，
X71n1420_p0657b16║百拜稽首，而說頌言：
X71n1420_p0657b17║如來舍利無有邊，不啻八萬四千顆，
X71n1420_p0657b18║天上人間所造塔，其數過於恒河沙，
X71n1420_p0657b19║金銀真珠與瑠璃，車渠琥珀及瑪瑙，
X71n1420_p0657b20║或用玻𭹳水晶等，并黑沈水赤栴檀，
X71n1420_p0657b21║種種雕鏤功嚴飾，所獲妙果不思議。
X71n1420_p0657b22║或奉一花供一香，或但低頭合指爪，
X71n1420_p0657b23║或繞一帀禮一拜，莫不皆坐菩提場。
X71n1420_p0657b24║或以香水洒其地，或磨香泥塗其壁，
X71n1420_p0657c01║或燒油燈作光曜，無有不圓佛智者。
X71n1420_p0657c02║已去釋迦滅度久，塔為第一之福田。
X71n1420_p0657c03║盤如棗葉剎如針，其影巍然至梵世。
X71n1420_p0657c04║譬如虗空平等入，不離塵隙芥子孔，
X71n1420_p0657c05║我今興建大浮圖，亦有先佛真身住，
X71n1420_p0657c06║廣愽嚴麗包法界，一切如來處其中。
X71n1420_p0657c07║諸大菩薩及聲聞，莫不俱來受供養。
X71n1420_p0657c08║天龍八部咸訶護，凡有目者悉觀瞻。
X71n1420_p0657c09║明月寶珠置其頂，寶篋真言實其腹，
X71n1420_p0657c10║入夜銀缸射星斗，熾然花開天樹王。
X71n1420_p0657c11║八角風鈴演妙音，七層欄楯共圍繞。
X71n1420_p0657c12║普為眾生作饒益，功德高厚若須彌。
X71n1420_p0657c13║亦如大海納百川，亘古亘今鎮長在。
X71n1420_p0657c14║願共法界諸含識，同得往生極樂國。
X71n1420_p0657c15║韋陀尊天贊
X71n1420_p0657c16║妙高四埵，南有提婆，其下將軍，名曰韋陀。位在童真，
X71n1420_p0657c17║護我支那，兜鍪鎻甲，持杵降魔。二十八部，三十二將，
X71n1420_p0657c18║將中最賢，帝釋所仗。坐則為起，背則為向，護善遮惡，
X71n1420_p0657c19║積德修行。末世比丘，稟戒不全，起居食息，實賴尊天。
X71n1420_p0657c20║如跛得杖，如渡得船，受佛付囑，願海無邊。
X71n1420_p0657c21║水陸陞座
X71n1420_p0657c22║洪武元年九月十一日，欽奉
X71n1420_p0657c23║聖旨，於蔣山禪寺水陸會中陞座。
X71n1420_p0657c24║師云：真如淨境界，一泯未嘗存。能隨染淨緣，遂成
X71n1420_p0658a01║十法界。法界者，眾生心也。眾生心即佛心。大哉心
X71n1420_p0658a02║乎，無形無相，充徧十方，亘古亘今，包含萬有。但在
X71n1420_p0658a03║眾生分上一向染用，謂之無明。諸佛分上一向淨
X71n1420_p0658a04║用，謂之佛性。無明佛性，是二俱空。然而眾生不了
X71n1420_p0658a05║於空，無明所惑，從無量劫而至今世，因身口意起
X71n1420_p0658a06║貪嗔癡。貪行多者二萬一千，嗔行多者二萬一千，
X71n1420_p0658a07║癡行多者二萬一千，等分行者二萬一千，共造八
X71n1420_p0658a08║萬四千諸煩惱業。生罹王憲，死在地獄，動經劫數，
X71n1420_p0658a09║未有出期。古德有言：一切苦果，因業而受。受盡還
X71n1420_p0658a10║無，何苦之有？豈不見梁朝傅大士心王銘云：觀心
X71n1420_p0658a11║空王，微妙難測。無形無相，有大神力。能滅千灾，成
X71n1420_p0658a12║就萬德。體性雖空，能施法則。觀之無形，呼之有聲。
X71n1420_p0658a13║為之法將，心戒傳經。水中鹽味，色裏膠青。決定是
X71n1420_p0658a14║有，不見其形。又云：欲求成佛，莫染一物。心性雖空，
X71n1420_p0658a15║貪嗔體實。入此法門，端坐成佛。豎起拂子云：還見
X71n1420_p0658a16║麼？無量壽世尊即今在拂子頭上放大光明，普照
X71n1420_p0658a17║十方，盡虗空，徧法界，不可說，不可說，又不可說。極
X71n1420_p0658a18║微塵數三千大千世界，百億日月，百億四天下，百
X71n1420_p0658a19║億四大海，百億五須彌，百億欲界天宮殿，百億色
X71n1420_p0658a20║界天宮殿，百億無色界天宮殿，於中一一世界天
X71n1420_p0658a21║宮殿內，皆有菩薩海眾圍繞，隨機說法，各各不同，
X71n1420_p0658a22║頓說漸說，實說權說，縱說橫說，顯了說，葢覆說，凡
X71n1420_p0658a23║有所說，皆說此心，何一理而不圓，何一事而不備，
X71n1420_p0658a24║何一塵而不攝，何一剎而不收。這裏見得，未度令
X71n1420_p0658b01║度，未解令解，未到彼岸者令到彼岸，未證涅槃者
X71n1420_p0658b02║令得涅槃，
X71n1420_p0658b03║皇恩佛恩，一時報畢。其或未然，更添注脚去也。擊拂
X71n1420_p0658b04║子云：還聞麼？這裏聞去。諸人耳在一聲中，一聲普
X71n1420_p0658b05║徧諸人耳，此是觀音大士圓通法門。十方俱擊鼓，
X71n1420_p0658b06║十處一時聞，此是圓真實。隔垣聽音響，遐邇俱可
X71n1420_p0658b07║聞，此是通真實。聲無既非滅，聲有亦非生，生滅二
X71n1420_p0658b08║緣離，是則常真實。是故諸佛於此得之，徧十方界，
X71n1420_p0658b09║成等正覺；菩薩於此得之，圓滿六度萬行；獨覺於
X71n1420_p0658b10║此得之，洞明十二緣生；聲聞於此得之，三明六通，
X71n1420_p0658b11║證八解脫；諸天於此得之，高超十地；人倫於此得
X71n1420_p0658b12║之，具足眾善；修羅於此得之，永絕憍慢；地獄於此
X71n1420_p0658b13║得之，咸脫苦輪；乃至餓鬼、旁生并及四生九類一
X71n1420_p0658b14║切含識於此得之，莫不悟自心佛，成自心佛。金剛
X71n1420_p0658b15║般若云：過去心不可得，未來心不可得，現在心不
X71n1420_p0658b16║可得。心既不可得，佛亦不可得，菩薩亦不可得，獨
X71n1420_p0658b17║覺亦不可得，聲聞亦不可得，諸天亦不可得，人倫
X71n1420_p0658b18║亦不可得，修羅亦不可得，餓鬼、旁生、四生九類一
X71n1420_p0658b19║切含識亦不可得，此不可得亦不可得。永嘉大師
X71n1420_p0658b20║道：了了見，無一物，亦無人，亦無佛，大千沙界海中
X71n1420_p0658b21║漚，一切聖賢如電拂。所以二祖神光參初祖菩提，
X71n1420_p0658b22║達磨曰：我心未寧，乞師安心。初祖云：將心來，與汝
X71n1420_p0658b23║安。神光云：覔心了不可得。初祖云：與汝安心竟。以
X71n1420_p0658b24║拂子劃一劃，云：劃斷葛藤。正與麼時，果滿功圓一
X71n1420_p0658c01║句作麼生道？將此深心奉塵剎，是則名為報
X71n1420_p0658c02║國恩。欽惟
X71n1420_p0658c03║皇帝陛下英武仁聖，削平海內，子育兆民，九夷八蠻
X71n1420_p0658c04║罔不賓服，是以梯山入貢，航海獻琛。元年大赦天
X71n1420_p0658c05║下，洽以寬恩，無辜冤枉亦蒙濟拔，
X71n1420_p0658c06║特賜銀帑，命善世院就蔣山禪寺修建冥陽水陸。
X71n1420_p0658c07║大齋一晝夜，於中作諸佛事，供佛賢聖、天地神祇、
X71n1420_p0658c08║三界鬼神，并召臣僧梵琦舉唱宗乘所集功勛，並
X71n1420_p0658c09║用超度四生六道無辜冤枉，悉脫幽冥，往生佛土，
X71n1420_p0658c10║成就菩提。所願如意珠爍破無明窟，智慧劍截斷
X71n1420_p0658c11║生死根，因大法以悟心，趣樂邦而見佛。復舉梁朝
X71n1420_p0658c12║武帝請傅大士講經，大士登座揮尺一下，寶公菩
X71n1420_p0658c13║薩謂帝曰：陛下還會麼？帝默然。菩薩云：大士講經
X71n1420_p0658c14║竟。師拈云：今日
X71n1420_p0658c15║聖恩令臣僧梵琦陞於此座，舉揚第一義諦，普願迷
X71n1420_p0658c16║流同成佛道，釋迦老子四十九年說不盡底細大
X71n1420_p0658c17║法門盡被傅大士一時吐露了也。且道節文在什
X71n1420_p0658c18║麼處？冥陽水陸大齋緣，徧滿三千與大千，東走金
X71n1420_p0658c19║烏西玉兔，上窮碧落下黃泉。永拋業識無明海，高
X71n1420_p0658c20║坐如來妙寶蓮，恩重須彌何以報？祝延
X71n1420_p0658c21║聖壽萬斯年。
X71n1420_p0658c22║洪武二年三月十三日，欽奉
X71n1420_p0658c23║聖旨，於蔣山禪寺水陸會中陞座。
X71n1420_p0658c24║師云：震法雷，擊法鼓，布慈雲兮洒甘露。即今法雷
X71n1420_p0659a01║已震，法鼓已擊，慈雲已布，甘露已洒，且道山僧說
X71n1420_p0659a02║甚麼法？說向聲聞乘法耶？說向獨覺乘法耶？說向
X71n1420_p0659a03║菩薩乘法耶？說向阿耨多羅三藐三菩提法耶？說
X71n1420_p0659a04║向凡夫界法耶？教中道：法界中無有法名向聲聞
X71n1420_p0659a05║乘、向獨覺乘、向菩薩乘、向阿耨多羅三藐三菩提，
X71n1420_p0659a06║無有法名向凡夫界，無有法名向染、向淨、向生死、
X71n1420_p0659a07║向涅槃。何以故？諸法無二故。譬如虗空，若去來今，
X71n1420_p0659a08║求不可得。然非無虗空，據實而論，只遮虗空，早是
X71n1420_p0659a09║釘橛了也。雲門手中扇子𨁝跳上三十三天，觸著
X71n1420_p0659a10║帝釋鼻孔；東海鯉魚打一棒，雨似盆傾。諸人又作
X71n1420_p0659a11║麼生會？良久，云：不起纖毫修學心，無相光中常自
X71n1420_p0659a12║在。又云：不是心，不是佛，不是物，是箇什麼？明白道
X71n1420_p0659a13║了也，更要解註那。此事不在言語上，十雙五箇作
X71n1420_p0659a14║言語會。苦哉！屈哉！香嚴和尚道：如人上樹，手不攀
X71n1420_p0659a15║枝，脚不踏枝。樹下忽有人問祖師西來意，若答他
X71n1420_p0659a16║則喪身失命，若不答他則違他所問。答則是，不答
X71n1420_p0659a17║則是？大慧和尚云：我這裏禪如一團火相似，若觸
X71n1420_p0659a18║他則燒殺你，若背他則凍殺你。只如永嘉大師有
X71n1420_p0659a19║兩句子與賊過梯，道什麼：鏡裏看形見不難，水中
X71n1420_p0659a20║捉月爭拈得。平如鏡面，險似懸崖。金剛取泥處，是
X71n1420_p0659a21║我屋裏人知得，更饒箇古話。吾宗第四祖優波毱
X71n1420_p0659a22║多尊者，因一族姓子出家，夜投天寺宿，尊者乃作
X71n1420_p0659a23║方便，化一夜叉擔一死人來，更有一夜叉空手而
X71n1420_p0659a24║至，二鬼共諍，一言：我擔死人來。第二者言：我擔死
X71n1420_p0659b01║人來。前一鬼言：我有證人。此人見我擔死人來時，
X71n1420_p0659b02║此人念言：我今必定死，應作實語。語後鬼言：此死
X71n1420_p0659b03║人者，前鬼擔來，非是汝許。後鬼大瞋，㧞其一臂，前
X71n1420_p0659b04║鬼以死人臂還續如故；後鬼復㧞一臂，前鬼更拔
X71n1420_p0659b05║死人臂還復補處；後鬼拔其兩脚，前鬼悉以死人
X71n1420_p0659b06║脚補之如本。如是二鬼共食所㧞新肉，即便出去，
X71n1420_p0659b07║此族姓子豁然大悟。今日
X71n1420_p0659b08║聖天子普度幽冥，令臣僧梵琦說法度諸佛子，所冀
X71n1420_p0659b09║一言之下泮然無疑，知一切法即心自性，成就慧
X71n1420_p0659b10║身不由他悟，如夢忽覺，如蓮花開。正恁麼時如何
X71n1420_p0659b11║舉似？一百五日近清明，上元定是正月半。復舉：昔
X71n1420_p0659b12║有士人撰無鬼論，鬼現身云：我聻？士人無對。後來
X71n1420_p0659b13║五祖演和尚代以兩手合作鵓鴣觜，云：谷谷呱。師
X71n1420_p0659b14║拈云：五祖和尚可謂是千聖頂上拈來，萬人叢中
X71n1420_p0659b15║指出，語默所不到，情解所不及。向上一句作麼論
X71n1420_p0659b16║量？常憶江南三月裏，鷓鴣啼處百花香。
X71n1420_p0659b17║
X71n1420_p0659b18║楚石和尚行狀
X71n1420_p0659b19║師諱梵琦，字楚石，小字曇曜，明州象山人，姓朱氏。
X71n1420_p0659b20║父杲，好善有隱德。母張，事佛惟謹。以大元元貞二
X71n1420_p0659b21║年丙申之歲六月丁巳，夢日墮懷中而生師。師在
X71n1420_p0659b22║襁褓中，有神僧來見之，謂其父曰：此兒佛也，他日
X71n1420_p0659b23║必當振佛法，照曜濁世。宗族鄉黨因以曇曜字之。
X71n1420_p0659b24║四歲失怙恃，祖母王氏鞠之，口授以論語，輙能成
X71n1420_p0659c01║誦。或問：書中所好者何語？即應曰：君子喻於義。六
X71n1420_p0659c02║歲善屬對，七歲能書大字，詩書過目不忘，一邑以
X71n1420_p0659c03║奇童稱之。九歲抵西淛，從海鹽天寧訥翁模公受
X71n1420_p0659c04║經業，又依從族祖晉翁洵公於湖之崇恩。趙文敏
X71n1420_p0659c05║公以先隴在崇恩，數往來其間，每見師異之，為鬻
X71n1420_p0659c06║僧牒禮訥翁得度。年十六，於杭之昭慶受具戒為
X71n1420_p0659c07║大僧。是時文采炳蔚，聲光藹著，兩淛名山宿德爭
X71n1420_p0659c08║欲招致座下。徑山虗谷陵、天童雲外岫、淨慈晦機
X71n1420_p0659c09║熙，各有龍象數伯，更稱譽之。年二十，晉翁遷道場，
X71n1420_p0659c10║命為侍者，既又俾典藏鑰。一日閱首楞嚴經，至緣
X71n1420_p0659c11║見因明，暗成無見，不明自發，則諸暗相永不能昏，
X71n1420_p0659c12║因有省入。由是閱內外典籍，宛如宿習，然於佛祖
X71n1420_p0659c13║向上一著終有滯礙。元叟端和尚主徑山，道望重
X71n1420_p0659c14║天下，師往參次，即問：如何是言發非聲，色前不物？
X71n1420_p0659c15║叟遽云：言發非聲，色前不物。速道！速道！師擬進語，
X71n1420_p0659c16║叟震威一喝，師乃錯愕而退。會英宗皇帝詔善書
X71n1420_p0659c17║者赴闕金書大藏經，師在選中，辭叟遂行。既至，舘
X71n1420_p0659c18║於萬寶坊，近崇天門。一夕睡起，聞綵樓上鼓鳴，豁
X71n1420_p0659c19║然大悟，徹見徑山為人處。述偈曰：崇天門外鼓騰
X71n1420_p0659c20║騰，驀劄虗空就地崩。拾得紅爐一片雪，却是黃河
X71n1420_p0659c21║六月氷。實甲子正月十一日也。是歲東歸，再參元
X71n1420_p0659c22║叟於徑山。叟迎笑曰：且喜汝大事了畢。自是師資
X71n1420_p0659c23║徵決，佛祖機緣渙然矣。叟遂以第二座延之，而學
X71n1420_p0659c24║者多諮扣焉。未幾，以行宣政院命，出世海鹽州之
X71n1420_p0660a01║福臻。一香供元叟，是為妙喜五世云。天曆戊辰，遷
X71n1420_p0660a02║州之天寧。至元乙亥，遷杭之報國。至正甲申，遷嘉
X71n1420_p0660a03║興郡之本覺。丁亥，帝師錫號曰佛日普照慧辯禪
X71n1420_p0660a04║師。丁酉，遷郡之天寧。己亥，有退休志。以海鹽、天寧
X71n1420_p0660a05║有山海之勝，遂築寺西偏以居，別自號西齋老人。
X71n1420_p0660a06║癸卯，寺主者祖光告寂，州大夫強師復主寺事。戊
X71n1420_p0660a07║申，舉得法上首景瓛自代，而復老於西齋焉。
X71n1420_p0660a08║皇明啟運，混一海宇。
X71n1420_p0660a09║天子念將臣或沒於戰，民庶或死於兵，宜以釋氏法
X71n1420_p0660a10║設冥以濟拔之。於是以洪武元年九月十一日，徵
X71n1420_p0660a11║師說法於蔣山。廷臣奏其說。
X71n1420_p0660a12║上大悅。明年三月，復用元年故事，再徵於蔣山說法。
X71n1420_p0660a13║上聞其說，又大悅。十五日，
X71n1420_p0660a14║賜宴文樓下，親承
X71n1420_p0660a15║勞問，
X71n1420_p0660a16║詔舘於天界寺十日。及行，出內府白金以
X71n1420_p0660a17║賜。又明年秋，
X71n1420_p0660a18║上以鬼神之理甚幽，意先佛必有成說，宜徵其徒之
X71n1420_p0660a19║甞為師德者問焉。於是淛水東西被
X71n1420_p0660a20║召者，凡十有六人，予與師洎夢堂噩公與焉。七月十
X71n1420_p0660a21║二日，至天界，舘於方丈。
X71n1420_p0660a22║上命禮部官勞，又命膳部賜薪米等物。尋以所問，命
X71n1420_p0660a23║講究明白，候齋日奏對。而師以二十二日示微疾，
X71n1420_p0660a24║然與諸師援據經論，辨竅其理，自若也。二十六日，
X71n1420_p0660b01║忽索浴更衣，跏趺書偈曰：真性圓明，本無生滅。木
X71n1420_p0660b02║馬夜鳴，西方日出。置筆謂夢堂曰：師兄，我去也。堂
X71n1420_p0660b03║曰：何處去？師曰：西方去。堂曰：西方有佛，東方無佛
X71n1420_p0660b04║耶？師乃震威一喝而逝。禮部官以遺偈聞，
X71n1420_p0660b05║上為嗟悼久之。翰林學士宋公景濂、危公大樸，與師
X71n1420_p0660b06║為方外友，尤痛惻焉。龕奉四日，顏色愈明潤，緇白
X71n1420_p0660b07║瞻禮，如佛涅槃。天界住持白菴金禪師，乃古鼎銘
X71n1420_p0660b08║和尚嗣法上首，師之法門猶子也。凡後事莫不盡
X71n1420_p0660b09║禮。同召諸師，咸以法供養焉。時例禁火化，
X71n1420_p0660b10║上以師故，特開僧家火化之例。是日天宇清霽，送者
X71n1420_p0660b11║千餘人。火餘，牙齒舌根，數珠不壞。舍利五色，紛綴
X71n1420_p0660b12║遺骼。參學弟子文晟，奉其遺骼及諸不壞者歸海
X71n1420_p0660b13║鹽。以八月二十八日，葬於西齋而塔焉。師平日度
X71n1420_p0660b14║人，或以文字而作佛事六會語，梓傳已久。外有淨
X71n1420_p0660b15║土詩、慈氏上生偈、北遊集、鳳山集、西齋集，又有和
X71n1420_p0660b16║天台三聖詩、永明壽禪師山居詩、陶潛詩、林逋詩，
X71n1420_p0660b17║總若干卷，竝行於世。師所在，施者雲集。凡所營建，
X71n1420_p0660b18║咄嗟成功。在海鹽天寧，建大毗盧閣，範銅肖毗盧
X71n1420_p0660b19║遮那佛、千佛、文殊、普賢、大悲、千手眼菩薩等像，位
X71n1420_p0660b20║置上下，相好殊勝。又建寶塔七層，高計二伯四十
X71n1420_p0660b21║餘尺。塔成，忽偏倚欲仆。師懼，禱于佛。一夕大風雨，
X71n1420_p0660b22║州民聞空中有聲曰：急往天寧救塔。明日，塔乃四
X71n1420_p0660b23║正如初。及師再來，塔以兵燹殆廢，且失頂之寶瓶。
X71n1420_p0660b24║師復鳩施完葺之。時景瓛為徑山書記，以錢命鑄
X71n1420_p0660c01║寶瓶補之。上瓶之日，天花紛雨，異香滿空，州民聚
X71n1420_p0660c02║觀，駭嘆無已。在本覺建大閣，上以奉萬佛，下以奉
X71n1420_p0660c03║大悲菩薩、十地菩薩。閣之雄偉，像設之莊嚴，殆冠
X71n1420_p0660c04║西淛。師為人身短小而志器弘大，體無為而神應
X71n1420_p0660c05║莫測，熾然作用，無非以實相示人，俾之悟焉證焉
X71n1420_p0660c06║而後已。故雖有營建之美，辭辨之富，而實無作也，
X71n1420_p0660c07║無說也。譬猶春之於花，月之於水，所可形容者，影
X71n1420_p0660c08║與色香耳。道化所被，薄海內外，高麗、日本學者，尤
X71n1420_p0660c09║欽慕焉。世壽七十五，僧臘六十有三，得度者若干
X71n1420_p0660c10║人，嗣其法者若干人。景瓛、文晟將謁辭於當代，大
X71n1420_p0660c11║手筆以銘其塔，以昭示來學，請予錄其行實。予始
X71n1420_p0660c12║在徑山，與師交甚契，又同稟法於元叟和尚，其後
X71n1420_p0660c13║往來東西浙，得師出處為詳。洎師示滅，又親覩其
X71n1420_p0660c14║光明之効，不可辭也。第以衰病，紀次繁陋，然立言
X71n1420_p0660c15║君子，於斯或有所稽焉。洪武庚戌九月初吉，前住
X71n1420_p0660c16║紹興府崇報禪寺法弟至仁謹狀。
X71n1420_p0660c17║佛日普照慧辯禪師塔銘有序
X71n1420_p0660c18║皇帝即位洪武之元年，端居穆清，憫念四海兵爭，將
X71n1420_p0660c19║卒民庶多歿於非命，精爽無依，非佛世尊不足以
X71n1420_p0660c20║度之。秋九月，
X71n1420_p0660c21║詔江南大浮圖十餘人於蔣山禪寺作大法會，時楚
X71n1420_p0660c22║石禪師實與其列。師升座說法，以聳人天龍鬼之
X71n1420_p0660c23║聽。竣事，近臣入奏，
X71n1420_p0660c24║上大悅。二年春三月，復用元年故事，
X71n1420_p0661a01║召師說法如初，錫燕於文樓下，親承
X71n1420_p0661a02║顧問。暨還，出內府白金以賜。三年之秋，
X71n1420_p0661a03║上以鬼神情狀幽微難測，意遺經當有明文妙柬，僧
X71n1420_p0661a04║中通三藏之說者問焉。師與夢堂噩公、行中仁公
X71n1420_p0661a05║等應
X71n1420_p0661a06║召而至，舘于大天界寺，
X71n1420_p0661a07║上命儀曹勞之。既而援據經論成書，將入
X71n1420_p0661a08║朝敷奏，師忽示微疾。越四日，趣左右具浴更衣，索筆
X71n1420_p0661a09║書偈曰：真性圓明，本無生滅。木馬夜鳴，西方日出。
X71n1420_p0661a10║書畢，謂夢堂曰：師兄，我將去矣。夢堂曰：子去何之？
X71n1420_p0661a11║師曰：西方爾。夢堂曰：西方有佛，東方無佛耶？師厲
X71n1420_p0661a12║聲一喝，泊然而化，時七月二十六日也。天界住持
X71n1420_p0661a13║西白金公，法門猶子也，為治後事，無不盡禮。時制
X71n1420_p0661a14║火葬有禁，禮部以聞，
X71n1420_p0661a15║上特命從其教。茶毗之餘，齒牙舌根數珠咸不壞，設
X71n1420_p0661a16║利羅粘綴遺骨，纍纍然如珠。其弟子文晟奉骨及
X71n1420_p0661a17║諸不壞者歸於海鹽，卜以八月二十八日建塔于
X71n1420_p0661a18║天寧永祚禪寺葬焉。既葬，嗣法上首景瓛復偕文
X71n1420_p0661a19║晟以仁公所造行狀來徵銘。仁公愽通內外典，文
X71n1420_p0661a20║辭簡奧，有西漢風，其言當可信弗誣。謹按狀：師諱
X71n1420_p0661a21║梵琦，楚石其字也，小字曇曜，明州象山人，姓朱氏。
X71n1420_p0661a22║父杲，母張氏。張夢日墮懷而生師，方在襁褓中，有
X71n1420_p0661a23║神僧摩其頂言曰：此佛日也，他時能照燭昏衢乎？
X71n1420_p0661a24║人因名之為曇曜云。年七歲，靈性頴發，讀書即了
X71n1420_p0661b01║大意。或問所嗜何言，即應聲曰：君子喻於義。至於
X71n1420_p0661b02║屬句倣書，皆度越餘子，遠近號為奇童。九歲，棄俗
X71n1420_p0661b03║入永祚，受經於訥翁慔師。尋依晉翁洵師於湖之
X71n1420_p0661b04║崇恩。洵師，師從族祖也。趙魏公見師器之，為鬻僧
X71n1420_p0661b05║牒，得薙染為沙門。繼往杭之昭慶受具足戒，年已
X71n1420_p0661b06║十有六矣。洵師遷住道場，師為侍者。居亡何，命司
X71n1420_p0661b07║藏室閱首楞嚴經，至緣見因明，暗成無見處，恍然
X71n1420_p0661b08║有省。歷覽羣書，不假師授，文句自通。然膠於名相，
X71n1420_p0661b09║未能釋去纏縛。聞元叟端公倡道雙徑，師往問云：
X71n1420_p0661b10║言發非聲，色前不物，其意何如？元叟就以師語詰
X71n1420_p0661b11║之。師方擬議欲答，叟咄之使出。自是羣疑塞𮌎，如
X71n1420_p0661b12║填鉅石。會元英宗詔粉黃金為泥，書大藏經。有司
X71n1420_p0661b13║以師善書，選上燕都。一夕，聞西城樓鼓動，汗下如
X71n1420_p0661b14║雨，拊几笑曰：徑山鼻孔，今日入吾手矣。因成一偈，
X71n1420_p0661b15║有拾得紅爐一點雪，却是黃河六月氷之句。翻然
X71n1420_p0661b16║東旋，再入雙徑。元叟見師氣貌充然，謂曰：西來密
X71n1420_p0661b17║意，喜子已得之矣。遽處以第二座，且言妙喜大法
X71n1420_p0661b18║盡在於師。有來參叩者，多命師辯決之。元泰定中，
X71n1420_p0661b19║行宣政院稔師之名，命出世。海鹽之福臻，遂升主
X71n1420_p0661b20║永祚。永祚，師受經之地，為創大寶閣，範銅鑄賢劫
X71n1420_p0661b21║千佛，而毗盧遮那及曼殊師利、普賢、千手眼觀音
X71n1420_p0661b22║諸像，竝寘其中。復造塔婆七級，崇二伯四十餘尺。
X71n1420_p0661b23║功垂就，勢將偏壓。師禱之，夜乃大雨風。居氓聞鬼
X71n1420_p0661b24║神相語曰：天寧塔偏，亟往救之。遲明，塔正如初。遷
X71n1420_p0661c01║杭之報國，轉嘉興之本覺，更搆萬佛閣九楹間，宏
X71n1420_p0661c02║偉壯麗，儼如天宮下移人世。帝師嘉其行業，賜以
X71n1420_p0661c03║佛日普照慧辯禪師之號。佛日頗符昔日神僧之
X71n1420_p0661c04║言，識者異焉。會報恩、光孝虗席，僉謂報恩一郡巨
X71n1420_p0661c05║剎，非師莫能居之。師勉狥眾請而往。尋退隱永祚，
X71n1420_p0661c06║築西齋為終焉之計。至正癸卯，州大夫強師主其
X71n1420_p0661c07║寺事。時塔燬于兵，師重成之。景瓛為代，復歸老于
X71n1420_p0661c08║西齋云。師為人形軀短小，而神觀精朗，舉明正法，
X71n1420_p0661c09║滂沛演迤，有不知其所窮。凡所蒞之處，黑白嚮慕，
X71n1420_p0661c10║如水歸壑。一彈指間，湧殿飛樓，上插雲際，未甞見
X71n1420_p0661c11║師有作。君子謂師縱橫自如，應物無跡，山川出雲，
X71n1420_p0661c12║雷蟠電掣，神功收斂，寂然無聲。由是內而燕、齊、秦、
X71n1420_p0661c13║楚，外而日本、高麗，咸咨決心要，奔走座下。得師片
X71n1420_p0661c14║言，裝潢襲藏，不翅拱璧。師可謂無愧妙喜諸孫者
X71n1420_p0661c15║矣。師世壽七十五，僧臘六十三。得法者若干人，受
X71n1420_p0661c16║度者若干人。其說法機用，則見於六會語；其遊戲
X71n1420_p0661c17║翰墨，則見於和天台三聖及永明壽、陶潛、林逋諸
X71n1420_p0661c18║作。別有淨土詩、慈氏上生偈、北遊、鳳山、西齋三集，
X71n1420_p0661c19║通合若干卷，竝傳于世。余慕師之道甚久，近獲執
X71n1420_p0661c20║手護龍河上，相與談玄，因出賸語一編求正。師覽
X71n1420_p0661c21║已，嘆曰：不意儒者所造，直至於此。善自護持之。師
X71n1420_p0661c22║善誘，推此一端，亦可槩見。及聞師歿，與國史危公
X71n1420_p0661c23║哀悼不自勝。危公亦深知師者也。銘曰：
X71n1420_p0661c24║大鑒密旨餘十傳，妙喜起蹴龍象筵。
X71n1420_p0662a01║有如大將據中堅，鐵卒十萬佩櫜鞬。
X71n1420_p0662a02║或觸之者命髮懸，誰歟五世稱象賢。
X71n1420_p0662a03║佛日曉出瀛海𤲬，紅𦦨閃閃行中邊。
X71n1420_p0662a04║流光所至無幽玄，憶初飛錫來北燕。
X71n1420_p0662a05║彤樓畫鼓金星纏，一擊三際皆廓然。
X71n1420_p0662a06║火中新敷清淨蓮，紺色涵空絕蔓牽，
X71n1420_p0662a07║自茲口噴百丈泉，洗滌五濁離腥羶。
X71n1420_p0662a08║內而諸夏外朝鮮，紛紛來者人駕肩。
X71n1420_p0662a09║示以實相非空言，塔庙赫赩名山川。
X71n1420_p0662a10║一佛能變萬與千，會萬歸一道則全。
X71n1420_p0662a11║不識誣為有漏緣。
X71n1420_p0662a12║帝勑中使來傳宣，鍾山說法超沈緜。
X71n1420_p0662a13║萬人瞻依曲兩拳，一朝入滅同蛻蟬。
X71n1420_p0662a14║西方彈指即現前，白玉樓閣瑠璃田。
X71n1420_p0662a15║金鈴寶樹演真詮，師之往矣神弗遷。
X71n1420_p0662a16║寂光常定無偏圓，我作銘詩翠琰鐫，
X71n1420_p0662a17║昭朗盛烈埀年年。
X71n1420_p0662a18║翰林學士亞中大夫知
X71n1420_p0662a19║制誥兼修
X71n1420_p0662a20║國史金華宋濂撰并書
X71n1420_p0662a21║翰林侍講學士、中順大夫、知
X71n1420_p0662a22║制誥、同修
X71n1420_p0662a23║國史臨川危素篆題
X71n1420_p0662a24║佛日普照慧辯楚石禪師語錄卷第二十
X71n1420_p0662b01║音切
X71n1420_p0662b02║瞪（直耕切）　譾（即俴切）　捃（居運切）　摭（之石切）　髹（許求切）　蜿（於阮切）　蜒
X71n1420_p0662b03║（以然切）　鍪（莫候切）　劃（乎麥切）　琛（敕金切）　毱（巨六切）　洵（相均切）　蔚（於物
X71n1420_p0662b04║切）　噩（吾各切）　骼（柯額切）　燹（先踐切）　瓛（胡官切）　竣（且旬切）　纍（力追切）
X71n1420_p0662b05║　薙（託計切）　稔（如枕切）　燬（麾詭切）　迤（以支切）　賸（孕音）　櫜（古刀切）　鞬（居言
X71n1420_p0662b06║切）　𤲬（仁緣切）　赩（喜刀切）　蛻（弋雪切）