X72n1440_p0664b08║
X72n1440_p0664b09║
X72n1440_p0664b10║鼓山為霖禪師還山錄卷四
X72n1440_p0664b11║
X72n1440_p0664b12║侍者　性朗　錄
X72n1440_p0664b13║雜著（序）
X72n1440_p0664b14║重刻金剛經感應記序
X72n1440_p0664b15║般若功德，如虗空不可思議者，以其能照破諸相，洞
X72n1440_p0664b16║見性源也。何者？眾生以無般若慧眼，處處貪著，永沉
X72n1440_p0664b17║生死苦海；諸佛菩薩以有般若慧眼，處處解脫，直達
X72n1440_p0664b18║涅槃彼岸。經云：一切諸佛及諸佛阿耨菩提，皆從此
X72n1440_p0664b19║經出。葢此經是破有之先鋒，出暗之明炬，諸佛之母，
X72n1440_p0664b20║萬法之宗。若能如是知見信解，不生法相，則其所得
X72n1440_p0664b21║功德，與虗空等，與法性等，豈一日三時恒沙身命布
X72n1440_p0664b22║施，能較量其一偈之功哉？是經自秦傳譯以來，受持
X72n1440_p0664b23║者甚盛，而感應亦非一。六朝、唐、宋以至元、明，所集感
X72n1440_p0664b24║應傳記，事蹟昭著，播人耳目。善友黃君建五，每以此
X72n1440_p0664c01║經為照心之明鏡，受持有年，覩茲感應，倍增踊躍，乃
X72n1440_p0664c02║發願梓行，轉化未信，非悲智深心，何以臻此？然而其
X72n1440_p0664c03║中多是入冥免罪還魂，與現世禦災捍患之事。若夫
X72n1440_p0664c04║因經開悟，明見自性者，殊不概見。苟持經而希此功
X72n1440_p0664c05║德，是棄金而擔麻，得珠而易櫝，豈不大可惜哉？惟劉
X72n1440_p0664c06║屠聞僧唱應，無所住而生其心，放下屠刀，合掌立化，
X72n1440_p0664c07║庶幾可耳。故特發其經旨于前，使知般若功德不可
X72n1440_p0664c08║思議者，葢在此而不在彼，種種靈應，乃其緒餘也。持
X72n1440_p0664c09║經行人，幸三致意焉。
X72n1440_p0664c10║刻大慧禪師書問序
X72n1440_p0664c11║昭覺門下得法者眾，獨著臨濟正宗記付大慧禪師
X72n1440_p0664c12║者，以其能徹法源底，又能赤身擔荷從上佛祖慧命，
X72n1440_p0664c13║不少假借。故當分座之日，即炷香為誓曰：寧以此身
X72n1440_p0664c14║代眾生受地獄苦，終不以佛法當人情。乃以一竹篦
X72n1440_p0664c15║子、一狗子無佛性話普接羣機，天下翕然歸重。法席
X72n1440_p0664c16║之盛，得人之多，號為臨濟再出正宗之付，豈徒然哉！
X72n1440_p0664c17║然師所得既琦瑋，發用亦廣大，通身是口，莫可攔當。
X72n1440_p0664c18║故紫巖張公謂師說法縱橫踔厲，無所疑于心，大肆
X72n1440_p0664c19║其說，如蘇、張之雄辨，孫、吳之用兵，如建瓴水轉圜石
X72n1440_p0664c20║于千仞之阪，諸老斂袵莫敢當其鋒，可謂善取諸譬
X72n1440_p0664c21║也。平生又雅喜接士大夫，每入毫端三昧，動輙數百
X72n1440_p0664c22║千言，滔滔汩汩，有一瀉千里之勢。其發藥處，能中人
X72n1440_p0664c23║之膏肓，攻人之痼疾，必使其霍然病起而後已。自有
X72n1440_p0664c24║宗門以來，具大眼目、大辯才、善說法要者，師一人而
X72n1440_p0665a01║已。其書問溫陵業有刻本，但及其半，不無遺珠之恨。
X72n1440_p0665a02║副寺弘忠乃于師錄中抄其全本，募眾刊板，以廣流
X72n1440_p0665a03║通。不唯使近世士大夫信嚮此道者有所龜鑒，亦使
X72n1440_p0665a04║衲子有大志擔荷法門者知從上尊宿為人抽釘拔
X72n1440_p0665a05║楔之際，有如是手眼、如是真切、如是廣博、如是體裁，
X72n1440_p0665a06║皆由自性宗通胸襟流出，信筆信口了無凝滯，視世
X72n1440_p0665a07║之握麈尾、據猊座，高揮大抹效邯鄲之步者，奚啻天
X72n1440_p0665a08║淵之隔耶！剞工既竣，敬為敘諸簡首，以志所慕云。
X72n1440_p0665a09║重刻龍舒居士淨土文序
X72n1440_p0665a10║竊惟眾生以愛故，墮落娑婆，如石下井，無由可出。諸
X72n1440_p0665a11║佛菩薩居寂光實報土中，心地法眼悉皆洞見，乃乘
X72n1440_p0665a12║悲願，隨類現身，多方援拔。或為國王、大臣、沙門、居士，
X72n1440_p0665a13║以及姦偷屠販，但有可化之機，無不現身攝受。今觀
X72n1440_p0665a14║龍舒居士王公虗中，豈非其人者乎？居士少業儒，為
X72n1440_p0665a15║國學進士，博學能文，甞解六經、語、孟、老、莊，不蹈襲前
X72n1440_p0665a16║人一字。中年恍然自悟曰：皆綺語也。乃棄去，專奉淨
X72n1440_p0665a17║土之教，禮誦不輟，發願往生。臨終見佛來迎，屹然立
X72n1440_p0665a18║化。其存日本諸經論，著淨土文十卷，諭世無理不明，
X72n1440_p0665a19║無人不勸。其言悲哀懇切，聞者興起。有念佛而鬼祟
X72n1440_p0665a20║却走者，有念佛而眠夢得安者，是驗之于生前者也。
X72n1440_p0665a21║其翻板而舍利迸出，示夢而沉疴頓起，是驗之于身
X72n1440_p0665a22║後者也。至誠感通，一至于是。謂居士非佛菩薩乘願
X72n1440_p0665a23║而來，攝受眾生，歸於淨土，能若是乎？昔空隱老人甞
X72n1440_p0665a24║以此文刊板于粵東，廣勸念佛。參戎范公法諱，今已
X72n1440_p0665b01║奉老人之教有年，捧檄鎮閩，乃率蓮社諸上善人，復
X72n1440_p0665b02║翻板于閩中，以廣法施。功竣，命余一言冠諸篇首。夫
X72n1440_p0665b03║淨土法門，金口諄諄，見諸大乘經論，如日月之揭中
X72n1440_p0665b04║天，凡有眼者，孰不見之？且古今依之修持，往生極樂
X72n1440_p0665b05║者，不一而足。況龍舒現居士身，修沙門行，臨終立化，
X72n1440_p0665b06║靈驗昭彰，其言不信，孰可信乎？稱揚淨土，本屬宿懷，
X72n1440_p0665b07║逢茲勝緣，倍增踊躍，忘其固陋，樂為疾書。
X72n1440_p0665b08║玄錫禪師語錄序
X72n1440_p0665b09║昔世尊靈山會上，諸王子出家，如阿難陀．孫陀羅．難
X72n1440_p0665b10║陀等，皆現證阿羅漢果，無空過者。葢當其裂破富貴
X72n1440_p0665b11║樊籠，即是得道捷徑，況悉心併力，克苦磨礪，而不獲
X72n1440_p0665b12║證者乎？佛法入中國，王子出家，唯龍湖聞禪師為唐
X72n1440_p0665b13║僖宗太子，得法石霜，隱居邵武龍湖山。以嘗救龍，龍
X72n1440_p0665b14║穴巖下為泉，以報師德，故山號龍湖焉。聞臨入滅，說
X72n1440_p0665b15║偈曰：我逃世難來出家，宗師指示箇歇處。住山聚眾
X72n1440_p0665b16║三十年，尋常不欲輕分付。今日分明說似君，我斂目
X72n1440_p0665b17║時齊聽取。于是閉目安坐，寂然化去。其風致可想見
X72n1440_p0665b18║也。聞之後，史傳殊不多見。至明天啟初，有玄錫禪師，
X72n1440_p0665b19║乃瑞昌鎮國第四子，眉目清真如畵，幼不染塵，矢志
X72n1440_p0665b20║出家。年弱冠，將畢姻，師自惟曰：若爾，則吾著枷鎖矣，
X72n1440_p0665b21║何時得解脫乎？乃潛入博山，投無異老人剃落。師事
X72n1440_p0665b22║雪關和尚，著弊垢衣，修頭陀行。鎮國百計陶寫，莫能
X72n1440_p0665b23║轉其志。繼而掩關不語，密自履踐，乃恍然契悟，道聲
X72n1440_p0665b24║藹著。及雪關示寂，師繼席為眾開演毗尼，提唱宗教，
X72n1440_p0665c01║諸方聞風，皆爭迎致。久之，乃移住松溪華嚴寺終焉，
X72n1440_p0665c02║遂塔于此。又二十餘年，其徒子傳忍乃持師平日示
X72n1440_p0665c03║眾語，請余序而行之。余究觀其見地圓明，履踐嚴密，
X72n1440_p0665c04║吐語不落格量，示人惟務真修，葢從博瀛爐鞴中來，
X72n1440_p0665c05║非學語者所能企及。雖未敢與二難陀輩齊驅竝駕，
X72n1440_p0665c06║而龍湖之後有師法門，亦不寂寥耳。嗚呼！博山平生
X72n1440_p0665c07║未肯輕可一人，末後諸方每崛起一二，往往光前耀
X72n1440_p0665c08║後。此語若遇知音，方知浴龍一派不竭。
X72n1440_p0665c09║重鋟牛戒彚鈔序
X72n1440_p0665c10║夫人生天地間，所以靈於萬物者，以其有不忍之心，
X72n1440_p0665c11║雖一蚊一蟻，咸欲救護，不敢戕害，況牛之大物命乎。
X72n1440_p0665c12║世之貪饕者，嚼盤中之肉，津津有味，不思食者甚美，
X72n1440_p0665c13║死者甚苦，試一反思，恐不能下咽矣。姑無論因果酬
X72n1440_p0665c14║償之報，但觀其就死之頃，旃陀羅奮槌怒擊，牛方眩
X72n1440_p0665c15║暈，而皮已生剝委地矣。鮮血淋漓，身首分張，痛莫能
X72n1440_p0665c16║忍，而猶瞪目視人，淚盈盈然下，不過冀人動一念惻
X72n1440_p0665c17║隱之心，憐其苦耳。不念其苦，而反以為樂，恣意食噉，
X72n1440_p0665c18║不忍之心安在。此心若昧，則其人去虎豹豺狼者幾
X72n1440_p0665c19║希。玄天上帝戒食牛箴云：牛之形，上列天星，下興地
X72n1440_p0665c20║利，有功於世，無害於民。殺之者，國有刑法；食之者，幽
X72n1440_p0665c21║有禍愆。牢字從牛，獄字從犬，不食牛犬，牢獄永免。此
X72n1440_p0665c22║語廣佈人間，乃尋常耳目所共見聞者。彼輩如聾如
X72n1440_p0665c23║瞽，恬不加悟，其愚智為何如也。昔　世祖章皇帝，萬
X72n1440_p0665c24║機之暇，乃採集古今諸賢戒食牛要語，彚為一編，曰
X72n1440_p0666a01║牛戒彚鈔。又　御製序，冠於編首，刊佈勸世。因思
X72n1440_p0666a02║　佛心天子，恩及異類如此，況率土之生民者乎。兵馬
X72n1440_p0666a03║司周公，諱士瑢，休官林下，日與諸禪伯締方外交，留
X72n1440_p0666a04║心此道，而尤刻意於戒殺放生，自行勸人，僕僕不懈，
X72n1440_p0666a05║乃以彚鈔謀諸同志，鋟梓以行。上體聖天子胞與之
X72n1440_p0666a06║意，下與斯民全不忍之心，挽回殺運，同臻熈皡之天，
X72n1440_p0666a07║默轉殺機，共躋仁壽之域，是其志願也。辱命敘後，敢
X72n1440_p0666a08║一颺言，必有同仁共相勸戒耳。是為序。
X72n1440_p0666a09║獨菴獨語序
X72n1440_p0666a10║少林之道，六傳至曹溪。二支五派，龍象傑出。凡入其
X72n1440_p0666a11║彀者，人人以向上自奮。一言半句，足以點鐵成金，豈
X72n1440_p0666a12║假多法。所以極一時宗風之盛。至宋季以來，道與時
X72n1440_p0666a13║寢衰，法隨機漸下。唯賴一二先德，不惜苦口，扶衰救
X72n1440_p0666a14║弊。或拈經論骨髓，或揭祖宗淵源，或指瑕擿玼，令知
X72n1440_p0666a15║悔悟。或因病施藥，痛下鍼錐。庶幾啟迷關於智鑰，迴
X72n1440_p0666a16║狂瀾於既倒。如甘露滅之林間錄杲，大慧之宗門武
X72n1440_p0666a17║庫，以及中峯之東語西話，雲棲之竹牕隨筆，鼓山之
X72n1440_p0666a18║寱言等，皆以慈悲之故，乃有逆耳之言也。至於近代，
X72n1440_p0666a19║法門流弊，尤有不可勝言者。即欲言，無從啟齒。有心
X72n1440_p0666a20║者，不過閉門塞兌，唯將一嘿，仰答佛心而已。奈之何
X72n1440_p0666a21║哉。適有日本玄光禪師，乃新豐嫡裔。以所著獨菴獨
X72n1440_p0666a22║語一編，附商舶見寄，且請正焉。余啟卷諷讀，反覆再
X72n1440_p0666a23║四，見其宗眼圓明、教海淹博，其識正、其論確、其節操
X72n1440_p0666a24║嚴、其眼目大，其心即古德之心、其志亦古德之志，因
X72n1440_p0666b01║時救弊、護持正法，葢欲存佛祖一綫之脉於末世，俾
X72n1440_p0666b02║智者具擇法眼，知邪識正、揀魔辨異，不至盡驅入於
X72n1440_p0666b03║魔羅陷穽，其荷法之功豈淺尠哉！語云：禮失而求之
X72n1440_p0666b04║野。今日支那宗門掃地，不意于日國玄光禪師見之，
X72n1440_p0666b05║詎非法門一大幸哉！夫名標以獨菴獨語者，葢盡法
X72n1440_p0666b06║界唯此一菴，菴外無菴；盡大地唯此一語，語外無語。
X72n1440_p0666b07║學者能即是而求之，則知盡恒沙國土亦當如是流
X72n1440_p0666b08║通發揚，不特日國而已矣。敬為序諸卷首，以告諸來
X72n1440_p0666b09║者云。
X72n1440_p0666b10║鼓山常住交頭簿序
X72n1440_p0666b11║常住之有交頭簿，以備稽攷，便交代也。順治丁酉冬，
X72n1440_p0666b12║先師示寂。明年春，余忝承遺烈，繼守山門，從上庫司
X72n1440_p0666b13║立交頭簿一扇，每至歲暮，凡常住所有錢穀、布帛、豆
X72n1440_p0666b14║麥、油鹽之類，一一書上，豐儉隨緣，新舊監寺遞相交
X72n1440_p0666b15║代，即不交，每年亦須書明，庶無遺漏。前簿乃余己亥
X72n1440_p0666b16║年繼先師而立，已經二十有七載，填寫已滿，副寺自
X72n1440_p0666b17║光，乃請更立新簿，以今康熙乙丑年為始，至歲畢，凡
X72n1440_p0666b18║所有照舊例書之，繩繩相繼，毋墜前修。葢余甞有願：
X72n1440_p0666b19║此山代出真善知識、真比丘僧，十方聚會，以法共住，
X72n1440_p0666b20║傳化將來，報佛恩德，庶不負先德建立叢林之意。惟
X72n1440_p0666b21║冀後代住持及知事大眾深體余心，人人明因果、慎
X72n1440_p0666b22║罪福，護叢林如護眼目，敬大眾如敬父母，外弘無諍
X72n1440_p0666b23║之慈風，內究自心之靈玅，視利養如箭入心，視眷屬
X72n1440_p0666b24║如鳥集樹，修遠離行，植福慧因，始是真比丘也。其或
X72n1440_p0666c01║任愚性以逞剛強，恣憎愛以凌大眾，貪求愚癡眷屬，
X72n1440_p0666c02║錯亂佛因因果，不避譏嫌，無所忌憚，如此則僧護經
X72n1440_p0666c03║中火度、鐵鎚、肉瓶、肉甕等地獄之苦，此輩有分，不特
X72n1440_p0666c04║迦葉佛時比丘也。法誡凜然，豈可怠玩？願諸執事大
X72n1440_p0666c05║眾共相警悟，努力行持，則山門幸甚！法門幸甚！是為
X72n1440_p0666c06║序。
X72n1440_p0666c07║壽風和尚序
X72n1440_p0666c08║石玄上座，昔嘗為先師老人湯藥侍者，朝夕勤劬，周
X72n1440_p0666c09║視無間，眾皆讚美。既而歸受業，未幾沾痿痺之疾，手
X72n1440_p0666c10║足拘攣，坐臥一榻之上。凡來者以病說法，聞者莫不
X72n1440_p0666c11║傾心。創臥雲菴居之，已二十餘載矣。今歲在乙丑，復
X72n1440_p0666c12║月念有八日，屬上座花甲初度，會下歸依弟子，皆欲
X72n1440_p0666c13║得余一言，為其師祝。余惟上座因病得力，早已洞見
X72n1440_p0666c14║是身，地水火風四大假合，了無身心之相，有何壽之
X72n1440_p0666c15║可言？然所謂祝者，為祝地大耶？地屬四肢百骸、髮毛
X72n1440_p0666c16║爪齒、心肝脾肺，念念趣盡，有何可祝？為祝水大耶？水
X72n1440_p0666c17║屬津液痰唾、膿血便利，刻刻流注，有何可祝？火大、風
X72n1440_p0666c18║大，亦復如是。子細推尋，求其壽者之相，了不可得，又
X72n1440_p0666c19║從何而祝乎？雖然，四大之身，三緣和合而現其相，如
X72n1440_p0666c20║水中月、鏡中影，了無真實。然而鏡影不離本質，水月
X72n1440_p0666c21║豈離本月？將見赤肉團上，金剛正體，覿露堂堂，先天
X72n1440_p0666c22║地不生，後天地不老，起威音之先，至樓至之後，亘古
X72n1440_p0666c23║常然，無成無壞。苟欲以世相求之，如覔兔角於石女
X72n1440_p0666c24║頭上，栽龜毛於虗空眉邊，匪徒無益，反資疲勞，無有
X72n1440_p0667a01║是處。石上座深明此旨，乃即書此以為壽，知必有迺
X72n1440_p0667a02║然一笑，共相忘於言外耳。是為序。
X72n1440_p0667a03║四無穎公七十壽序
X72n1440_p0667a04║夫箕疇五福，壽居其首者，福之本也。苟其本弗立，則
X72n1440_p0667a05║餘之四福誰為享受乎？故壽居首也。我輩沙門釋子，
X72n1440_p0667a06║居山林巖谷之間，他無所事，惟道是謀，遠塵離黨，鉢
X72n1440_p0667a07║食納衣，美其菜根，樂其幽寂，壽雖若可緩，然非壽亦
X72n1440_p0667a08║無以竟其道業。由是觀之，壽為世間福德之本，亦出
X72n1440_p0667a09║世間道德之本也，可弗重歟？高葢山定光寺四無穎
X72n1440_p0667a10║公，幼師支提印中老宿為弟子，經業既習，禮念惟勤，
X72n1440_p0667a11║始稟具於雪關和尚，後圓大戒於先師永老人座下，
X72n1440_p0667a12║跪誦華嚴，密持佛號，一願一行，回向淨土，葢四十年
X72n1440_p0667a13║如一日矣。茲丁卯孟冬十有七日，適公古稀初度，而
X72n1440_p0667a14║諸山法眷及諸弟子相與謀所以祝公者，乃以壽言
X72n1440_p0667a15║見屬。余知公三十餘年所矣，喜公之年高德重，淨業
X72n1440_p0667a16║有成，他日蓮池會上，必是同見同行之道侶，故不辭
X72n1440_p0667a17║荒陋，乃舉壽為出世致道之本以似之，匪徒區區效
X72n1440_p0667a18║世俗岡陵九如之頌而已。公其勉旃，是為序。
X72n1440_p0667a19║惟靜禪師遺語序
X72n1440_p0667a20║竊觀法門凋弊，莫甚斯時，求其痛念生死，真參實究，
X72n1440_p0667a21║本分衲僧，指不多屈，況乎一超直入，越格道流者乎？
X72n1440_p0667a22║法運下衰，從可知矣。雖然，佛性之在人心，不容磨滅，
X72n1440_p0667a23║山間林下，必有傑然獨出者，余於惟靜、明一二公見
X72n1440_p0667a24║之。順治初，余與二公同居先師座下，每入室，先師多
X72n1440_p0667b01║方提激，示以本分鉗鎚，各有契證，且同堂聲氣，投合
X72n1440_p0667b02║志趣，無間有年矣。後靜公以眼疾請假去，隱居於建
X72n1440_p0667b03║之大百丈山，凡九載，松食荷衣，無意人世，將終身焉。
X72n1440_p0667b04║及先師沒，余忝守山門，乃居一公於寺後之調象菴，
X72n1440_p0667b05║凡五年，深自磨礪，浩然大徹，每相與盤錯，無不臻奧。
X72n1440_p0667b06║一日，與客茶話罷，乃書偈，翛然坐脫，眾皆愕然。余以
X72n1440_p0667b07║鼓山門下了事衲僧稱之，葢實錄也。甲辰冬，余以事
X72n1440_p0667b08║至上游，乃逼靜公出百丈，同舟而下，居公於吸江蘭
X72n1440_p0667b09║若。復八年，適余謝事出山，乃舉公繼席，而嗣戒於先
X72n1440_p0667b10║師。正當甲寅之變，公鎮之以靜，而海眾安堵，四方歸
X72n1440_p0667b11║嚮，法化洋洋，叢林鼎盛，經十載矣。忽倦於接納，仍退
X72n1440_p0667b12║居於吸江。又三年，余還山，而與公時相切磋，法喜之
X72n1440_p0667b13║樂，如當年同堂無異。至戊辰四月朔，公以疾遷化，時
X72n1440_p0667b14║年已七十有二矣。當在恙，室中空諸所有，唯置一床，
X72n1440_p0667b15║寂然而臥，若入定然。雖問疾者盈門，而酬應不失，其
X72n1440_p0667b16║恬惔如此。因思明公性剛毅，而得之於剛毅；公性沉
X72n1440_p0667b17║潛，而得之於沉潛。事事皆爾，死生以之，毫髮不爽也。
X72n1440_p0667b18║余三人者，雖出處死生前後不同，要之皆先師門下
X72n1440_p0667b19║本分衲僧，於時輩中求之，豈多得哉？弟子如壽，久侍
X72n1440_p0667b20║巾瓶，以公平日示眾遺語，類集成書，請余敘而行之。
X72n1440_p0667b21║究觀其拈提向上，及為新學開示戒法，婆心苦口，諄
X72n1440_p0667b22║諄不置，皆真實語。而正知正見，乃自先師爐鞴中煅
X72n1440_p0667b23║煉來，其所得自受用三昧不淺，而推其土苴以及人，
X72n1440_p0667b24║有餘裕矣。嗚呼！祖風凌夷，當斯世而有斯人，如披沙
X72n1440_p0667c01║見金，詎可復得耶？每一臨文，不勝三歎。
X72n1440_p0667c02║題䟦
X72n1440_p0667c03║雲棲壽昌博山鼓山諸祖同㡧題辭
X72n1440_p0667c04║這隊老古錐，無端撞出五濁惡世，藏身露影，聚頭作
X72n1440_p0667c05║喧，不知圖箇什麼。只為釋迦老子一點真血脉，不肯
X72n1440_p0667c06║拋撒，珍重流通，亦為一類苦惱眾生，從冥入冥，作箇
X72n1440_p0667c07║引路底火把子耳。霈上座傍觀頗親，一一說破，不是
X72n1440_p0667c08║家醜外揚，只要大家知有石几，南向竝坐。若口喃喃
X72n1440_p0667c09║地商略禪淨，是同是別者，為雲棲蓮池師、太壽昌無
X72n1440_p0667c10║明老祖。兩傍圍繞，皆其派下法胤，侍坐拱聽。其左執
X72n1440_p0667c11║如意，凭几而坐者，為博山無異和尚。右端然袖手而
X72n1440_p0667c12║坐者，為先師永覺老人。博山之傍，肅然無言者，為雪
X72n1440_p0667c13║關誾禪師。先師之右，手握麈尾，熈然微笑者，乃余陋
X72n1440_p0667c14║質。雪關之下，倚石仰首者，為一脉監寺。受業師智光
X72n1440_p0667c15║上座，曾親炙博山、鼓山而來，附陪坐于此，以寄所思
X72n1440_p0667c16║耳。其遠處二人，度橋而來者，前為純一監寺，後執杖
X72n1440_p0667c17║欹首翹望者，為一脉監寺。葢荷負大眾，奔走道途而
X72n1440_p0667c18║不休者也。童子凡六人，或荷擔，或侍立，巖巒稠密，樹
X72n1440_p0667c19║木繁蔭，一一皆有生氣，不可計算。噫！諸祖往矣，余獨
X72n1440_p0667c20║後死，無以為流通發揚。葢所可得而傳者影，不可得
X72n1440_p0667c21║而傳者非影。苟有因其可傳，而得其不可傳，則所謂
X72n1440_p0667c22║靈山一會，儼然未散者，豈虗語哉？其或留連於丹青
X72n1440_p0667c23║之上，描邈於形似之間，則劒去久矣。方乃刻舟，余又
X72n1440_p0667c24║不能無重嘅云。
X72n1440_p0668a01║䟦李長者十明論
X72n1440_p0668a02║華嚴第六現前地菩薩，寄位緣覺，以十門逆順觀察
X72n1440_p0668a03║十二因緣，成般若門，三空自在，智慧現前。棗栢長者
X72n1440_p0668a04║既釋之於論，又重以十義明其大旨，謂之十明論。其
X72n1440_p0668a05║意葢謂十二緣生，是一切眾生逐妄迷真，隨生死流
X72n1440_p0668a06║轉，波浪不息之大苦海，亦是一切諸佛寶莊嚴大城，
X72n1440_p0668a07║亦是文殊普賢常遊止之華林園苑，恒對現色身，在
X72n1440_p0668a08║一切眾生前教化，無有休息。以迷十二有支，名一切
X72n1440_p0668a09║眾生，悟十二有支，即是佛故。眾生及以有支，皆無自
X72n1440_p0668a10║性，隨煩惱無明行識名色六根相，對生觸受愛取有，
X72n1440_p0668a11║成五蘊身，即有生老死常流轉故。若以戒定慧觀照
X72n1440_p0668a12║方便力，照自身心體相，皆自性空，無內外有，即眾生
X72n1440_p0668a13║心，全佛智海。又以空慧長養大慈大悲，入生死海，教
X72n1440_p0668a14║化眾生，如蓮華處水，而無染污。若厭十二緣生，別求
X72n1440_p0668a15║解脫，如捨冰而求水，逐陽𦦨以求漿。若以止觀力照
X72n1440_p0668a16║之，心境總亡，智日自然明白，如貧女宅中寶藏，不作
X72n1440_p0668a17║而自明，窮子衣中珠，無功而自現。此乃華嚴圓頓大
X72n1440_p0668a18║旨，李長者特拈出指示於人，最為肯切，恩大難酬。壁
X72n1440_p0668a19║九禪人捐貲翻板，用廣流通，其亦有得於此知恩報
X72n1440_p0668a20║恩者歟。
X72n1440_p0668a21║䟦摹刻釋迦如來成道記
X72n1440_p0668a22║往讀王子安童子時所著滕王閣序，天機特發，才學
X72n1440_p0668a23║兼富，雖一時對客揮毫，實為千古絕唱，即博學弘詞
X72n1440_p0668a24║之老儒，不能過也。後又讀其所撰釋迦如來成道記，
X72n1440_p0668b01║雖原本於釋迦譜，而以四六貫之，句句出以己意，即
X72n1440_p0668b02║深入佛法閫奧之老禪，亦豈能過乎？可見般若因地，
X72n1440_p0668b03║有自來矣，真不思議人也。今觀董太史所書此記，乃
X72n1440_p0668b04║奉紫栢老人命，歷二紀而後成，允稱法門至寶，使讀
X72n1440_p0668b05║者玩其墨蹟，而了其文旨，洞見如來一期降生利物
X72n1440_p0668b06║之蹟，植菩提種，作成佛因，其有益於世，尤不可思議。
X72n1440_p0668b07║三山林子吉人，博學好古，家藏此帖，出以相示，深歎
X72n1440_p0668b08║希有，乃覔良工摹刻，以廣其傳，是亦林子之心也歟。
X72n1440_p0668b09║題高斯億所臨御馬賦
X72n1440_p0668b10║高子斯億，攻文之餘，游戲翰墨，書畵之名，著於弱冠。
X72n1440_p0668b11║今年三十有六，偶病起試筆，所作行草諸卷，寄以相
X72n1440_p0668b12║示。余與濟汪禪人，展玩彌日，不忍釋手，深歎其天資
X72n1440_p0668b13║筆力，逈出尋常，不可企及也。其所臨御馬賦一帖，精
X72n1440_p0668b14║光射人，尤為奇絕。不唯體勢點畫，發筆結搆，無一不
X72n1440_p0668b15║肖似，而能得其全神，即使鹿門復起，不知其為己出，
X72n1440_p0668b16║為他摹，恐不能辨也。精義入神，一至於是，會當刻石
X72n1440_p0668b17║以傳，與蘇、黃、米、蔡諸公，齊驅竝駕於天壤間，孰謂古
X72n1440_p0668b18║今不相及哉？高子諱士年，閩侯官人，尊翁固齋先生
X72n1440_p0668b19║長子嵩，俱知名當時云。
X72n1440_p0668b20║記
X72n1440_p0668b21║悲思堂記
X72n1440_p0668b22║芝城踞八閩上游，山丹水碧，俗厚民淳，先儒生於其
X72n1440_p0668b23║中，多習詩書禮義，又雅信佛法，知因果罪福之說，以
X72n1440_p0668b24║及忠孝節烈，史冊炳烺。自漢武版籍以來，千有餘載，
X72n1440_p0668c01║雖古今治亂不一，城闉無虞。五代間，王延政僭號建
X72n1440_p0668c02║州，南唐命查文徽統兵攻之，以邊鎬、王建封二人為
X72n1440_p0668c03║將，謀屠城，章太傅仔鈞夫人練氏全之。宋紹興間，范
X72n1440_p0668c04║汝為竊據延、建、邵三郡，凡七年，大將軍韓世忠攻克，
X72n1440_p0668c05║丞相李公綱保之，存之祀典，千載如生。今　皇清定
X72n1440_p0668c06║鼎，於順治三年丙戌八月，大兵開閩，四民向化，鷄犬
X72n1440_p0668c07║不驚，郡邑城市，安堵如故。明年丁亥七月四日，突有
X72n1440_p0668c08║王祁，不知何省人，潛居閩中，謀不軌，脅鄖西王起自
X72n1440_p0668c09║古田，擁叛民數千，奪城據之，縱偽殺掠，各邑騷動，兵
X72n1440_p0668c10║巡道顧某，挈家奔福州，知府高某死之，官兵陣亡者
X72n1440_p0668c11║眾，縉紳士民，禁不容出，備受荼毒，民莫控訴，凡八閱
X72n1440_p0668c12║月，江浙兵數攻不下。明年戊子二月，　朝旨命五部
X72n1440_p0668c13║堂統大兵十餘萬，八門圍攻郊外，團掘深坑，飛鳶莫
X72n1440_p0668c14║度，一無脫漏者。眾炮震地，箭落如雨，凡四十餘日，未
X72n1440_p0668c15║甞暫息。其中傷死者，不可勝紀。當是時也，無所謂練
X72n1440_p0668c16║夫人、李丞相其人者，起而救之，籠雞釜魚，坐待其斃，
X72n1440_p0668c17║可不哀哉。至四月初四日，城陷，四面火發，兵士蜂起，
X72n1440_p0668c18║充塞城中，競相屠戮。男女老幼，身碎鋒鏑之間，骨穿
X72n1440_p0668c19║矢鏃之內。其中有比鄰約縱火而舉家自焚者，有挈
X72n1440_p0668c20║妻擕子同赴池井者，有率親屬閉門自經者，有稚子
X72n1440_p0668c21║少婦生離死別掠之而去者，更有義士烈女守死不
X72n1440_p0668c22║回、甘蹈白刃水火而不辭者。烈𦦨亘天，七日夜不息，
X72n1440_p0668c23║玉石焚盡，靡有孑遺，屍積如山，血流成河。無論民𭁵
X72n1440_p0668c24║良賤、父母弟兄、宗族姻親、朋友知識，殺業所感，同熟
X72n1440_p0669a01║一報之中，夢境相追，妄受莫忍之苦。福者已超善趣，
X72n1440_p0669a02║罪者還繫冥扄，歲月綿邈，出苦何期。嗚呼痛哉，生靈
X72n1440_p0669a03║無數，盡作刀下之人，惻隱有心，誰憐罔依之鬼。冥魂
X72n1440_p0669a04║杳杳，滯魄悠悠，莫覩光明之天，豈達歸真之路。惟我
X72n1440_p0669a05║觀世音大士，具同體悲，興無緣慈，千手提擕，千眼照
X72n1440_p0669a06║見，不擇冤親，平等普度。由是敬斂眾財，選白雲曠地，
X72n1440_p0669a07║架造堂宇，額曰悲思，中奉千手眼觀世音菩薩及地
X72n1440_p0669a08║藏、目連聖像，左右龕室供列合城與難官吏、將卒、紳
X72n1440_p0669a09║衿、子民、僧道、善良以及農、賈、工、伎眾等神位，晝香夕
X72n1440_p0669a10║燈，經聲佛號，春秋奠享，中元薦㧞，庶承三寶恩光，永
X72n1440_p0669a11║出九幽極苦。况孝子賢孫念祖父之罹難，仁人長者
X72n1440_p0669a12║哀冤魄之沉淪，大作津梁，恩資存歿，同躋仁壽之域，
X72n1440_p0669a13║共登解脫之場，福被全城，功流永世，是余卑願也。抑
X72n1440_p0669a14║聞弔古戰場云：誰無父母？提擕捧負，畏其不壽；誰無
X72n1440_p0669a15║兄弟？如足如手；誰無夫婦？如賓如友。生也何恩？殺之
X72n1440_p0669a16║何咎？戊子，芝城謂今之戰場非耶？舉城父母、兄弟、夫
X72n1440_p0669a17║婦皆無罪而就死，所謂天地為愁，草木凄悲，弔祭不
X72n1440_p0669a18║至，精魄何依？余每思及，未嘗不涕泣沾襟。轉盻間四
X72n1440_p0669a19║十年，知者不言，言者不審，釋今不記，後將無聞，而諸
X72n1440_p0669a20║靈永無出苦之日矣。故以悲思名堂，而復略述其顛
X72n1440_p0669a21║末，貞之於石，以告諸來者為記。
X72n1440_p0669a22║柘浦覺林院警公泉記
X72n1440_p0669a23║泉以警公名者，志德也。葢道以人弘，理以事驗，非浪
X72n1440_p0669a24║階也。昔警公首闢茲山也，眾多水乏，汲負維艱。一日
X72n1440_p0669b01║經行寺右旱田間，乃以杖卓之，泉沸沸然，隨杖涌出，
X72n1440_p0669b02║愈卓愈涌。遂命工鑿井以畜泉，深廣丈許，其色如乳，
X72n1440_p0669b03║其甘如飴，盈盈然流溢於外。乃以竹筧引歸雲厨，供
X72n1440_p0669b04║眾數百，冬夏不竭。公真不思議人也。公化去已念餘
X72n1440_p0669b05║載，康熈甲子仲春，余禮塔至山，覩茲嘉瑞，歎為希有，
X72n1440_p0669b06║遂命名警公泉。乃刻石記之，俾後之居此者，飲水知
X72n1440_p0669b07║源，不昧所自云爾。
X72n1440_p0669b08║靈石重修三塔記
X72n1440_p0669b09║靈石為玉融古剎，唐俱胝和尚、開山禪祖相繼凡五
X72n1440_p0669b10║十餘代，入明以來三百餘載，祖燈久熄，佛火黯如，鞠
X72n1440_p0669b11║不為荒煙蔓草者幾希矣。其重興始於萬曆間同我
X72n1440_p0669b12║老人，繼於上首曹源禪師。源師既化，弟子寂影等皆
X72n1440_p0669b13║能仰體師心，內勤禪戒，外嚴道場，歷有年載，備經艱
X72n1440_p0669b14║危，至誠感格，四眾歸心，興建大殿、法堂、天王殿、兩長
X72n1440_p0669b15║廊、鐘鼓二樓、佛像、藏經以及山林、田土等咸備焉。雖
X72n1440_p0669b16║不能一一復古，然已得十之七八矣。僧眾數百指，晨
X72n1440_p0669b17║鐘夕梵，精修不懈，千年祖庭煥然一新，詎非法門盛
X72n1440_p0669b18║事哉？但從上諸祖及海眾靈塔尚委荒草，不遑修葺，
X72n1440_p0669b19║監寺寂陟乃謀諸法眷，各捐所有，共襄勝蹟。塔在本
X72n1440_p0669b20║寺龍砂之外，坐坤向艮，依堪輿家言，仍其原位移升
X72n1440_p0669b21║上坪丈許，庶接脉承氣。又倣諸方三塔成式，中奉歷
X72n1440_p0669b22║代諸祖，始開山和尚，繼而冰禪師五色舍利一瓶，計
X72n1440_p0669b23║三十餘粒，以及心宗禪師．海印禪師．正覺禪師．漸禪
X72n1440_p0669b24║師．啟譸禪師．即菴禪師．鐵壁禪師．雪巖禪師等塔散
X72n1440_p0669c01║在諸處者，俱斂藏於此，額曰金剛幢，左安尊宿耆德，
X72n1440_p0669c02║右藏勤舊。經始於康熈乙丑復月十有六日，告竣於
X72n1440_p0669c03║明年二月望日。影上座走書乞余言刻石，以昭後世。
X72n1440_p0669c04║余惟堪忍界中有為之法，剎那變易，成壞何常？得人
X72n1440_p0669c05║則興，不得人則廢，果使三寶真燈不燼，則此塔片石
X72n1440_p0669c06║可存。惟望後賢志願不衰，繩繩相繼，毋墜前緒云耳。
X72n1440_p0669c07║是為記。
X72n1440_p0669c08║重安舍利入塔記
X72n1440_p0669c09║鼓山舍利原委，具於前記，已刻石殿中，茲不復贅。更
X72n1440_p0669c10║有美石四十餘顆，係古石匣中護舍利瓶者。先是，順
X72n1440_p0669c11║治庚子三月十四日，奉舍利凡七十八粒，貯以晶瓶，
X72n1440_p0669c12║藏於正法藏殿石塔中，其石子仍藏方丈舊瓶內。至
X72n1440_p0669c13║康熈丁卯，閱二十有八載，因塔中晶瓶傾仆，卜二月
X72n1440_p0669c14║十九日啟塔重修，請出舍利，具香湯沐浴。是日，取前
X72n1440_p0669c15║石子觀之，盡變為舍利，又生小舍利，纍纍然如芥粟
X72n1440_p0669c16║黍麥，共計二百餘粒，五色圓潤，精光射人。因歎如來
X72n1440_p0669c17║法身，徧滿法界，隨處出現，不可思議，有緣眾生，無不
X72n1440_p0669c18║得見也。乃作小金盂藏之，金盂藏於銀盂，銀盂封小
X72n1440_p0669c19║磁瓶內。又卜三月六日，同晶瓶舍利安奉入塔，一隱
X72n1440_p0669c20║一顯，如八日月，圓融無礙也。惟願護塔善神，守護此
X72n1440_p0669c21║塔，不經諸患，常住此山，為人天福田。佛願無盡，我願
X72n1440_p0669c22║無盡。住山道霈記。
X72n1440_p0669c23║鼓山諸祖道影記
X72n1440_p0669c24║甞觀佛祖眾生，親從法身現起，都是箇影子。而丹青
X72n1440_p0670a01║者，又於影上現影。雖展轉虗寂，要之真本無影，而影
X72n1440_p0670a02║不離真，總以法身為定量，惟在智者能深自觀耳。崇
X72n1440_p0670a03║禎癸酉春，　先師永覺老人，奉　聞谷師太命，作諸
X72n1440_p0670a04║祖道影傳贊，凡一百三十尊，業已刊佈叢林久矣。至
X72n1440_p0670a05║大清康熈元年壬寅冬，余開法泉之開元，得此新繪
X72n1440_p0670a06║祖影八十餘尊，如獲至寶，乃重價購歸。裝潢既就，供
X72n1440_p0670a07║奉於正法藏殿。但其中具缺不一，前後參差。竊欲稍
X72n1440_p0670a08║補禪門五宗，與西天東土應化聖賢，以及天台、賢首、
X72n1440_p0670a09║慈恩、蓮宗、律宗諸祖各數尊，庶有端緒，以便瞻仰。是
X72n1440_p0670a10║時坐有土木之役，不暇及此。乃濡滯至戊辰夏，凡二
X72n1440_p0670a11║十有七載，始得倩寫生於先師諸祖道影內略補入，
X72n1440_p0670a12║凡四十七尊，共一百二十有七尊，裝成三卷同帙。乃
X72n1440_p0670a13║以先師原贊，焚香拜書於每尊之前。其中有數尊，乃
X72n1440_p0670a14║先師所未登者，余僭補其贊詞，時余年已七十有四
X72n1440_p0670a15║矣。因思烏免遄邁，不少暫駐，幸天假我年，究竟此一
X72n1440_p0670a16║大事，豈非夙有般若微緣，故於末法凋零之秋，圓滿
X72n1440_p0670a17║此勝功德耶？嗚呼！諸祖既往，而儀表如生，智者若能
X72n1440_p0670a18║因其影而見其形，見其形而見其心，則諸祖不先，我
X72n1440_p0670a19║等不後，即是親依座下，親聆謦欬，親領棒喝，豈古今
X72n1440_p0670a20║時處所能間隔耶？其或但愒玩於影像，卜度於字句，
X72n1440_p0670a21║則是棄金擔麻者流，安貴有此？因特詳其顛末，俾後
X72n1440_p0670a22║之觀者，知其所自，亦知所以觀之之意云耳。此祖像
X72n1440_p0670a23║一部三冊，乃與馬法秀東王公之子希聖、希賢、希尹
X72n1440_p0670a24║所施。宣德間，烏斯藏比丘海崙金畫華嚴、善財童子
X72n1440_p0670b01║五十三參圖贊一部，同供於藏殿大藏經橱內，永為
X72n1440_p0670b02║鼓山常住。時戊辰七月自恣後三日，住山某謹記。
X72n1440_p0670b03║重修古普同塔記
X72n1440_p0670b04║昔百丈大智禪師肇建叢林，十方聚會，以法共住，同
X72n1440_p0670b05║堂而食，同床而坐，互相砥礪，期於智證。至於報緣既
X72n1440_p0670b06║盡，則負薪茶毗，拾其燼餘，同歸於塔。葢表以法為親，
X72n1440_p0670b07║死生不忘之義。自有唐以來，天下叢林咸取則焉，謂
X72n1440_p0670b08║之普同塔。鼓山普同塔，在鉢盂峯之下，面雙江而遶
X72n1440_p0670b09║萬岫，極稱形勝。且砂水回環，基搆弘敞，春秋拜掃，可
X72n1440_p0670b10║容數千指。創造於宋大觀三年。第十九代住山有需
X72n1440_p0670b11║禪師，內分三壙，左右藏海眾靈骨，虗其中以待住持
X72n1440_p0670b12║者。需公未幾移居雪峯，遂終於彼。後需之嗣第二十
X72n1440_p0670b13║二代邦靖禪師，每陞座，手握木蛇，時人稱木蛇和尚。
X72n1440_p0670b14║住持有年，一旦日方中，集眾上堂，玄機雷動，退座而
X72n1440_p0670b15║寂。火化，以小瓦棺盛其遺蛻，藏於中壙上位石龕內。
X72n1440_p0670b16║靖之後，住持者俱各建塔，無進此者。然塔與寺同休
X72n1440_p0670b17║戚，頹廢有年。天啟丁卯，博山無異禪師重開法茲山，
X72n1440_p0670b18║清規稍復。至崇禎庚午，監寺始伐石修葺，啟其壙，以
X72n1440_p0670b19║古骨石盡歸於左，而空其右以待方來。中壙石龕外，
X72n1440_p0670b20║則仍虗之也。先師永覺老人自甲戌入山，百廢俱復，
X72n1440_p0670b21║而是塔猶未竣工。歷今凡五十有餘載，僧眾雲來，而
X72n1440_p0670b22║右壙亦滿。至大清康熈戊辰八月二十日，監寺比丘
X72n1440_p0670b23║法願慨捐衣鉢，復啟塔重修。乃移兩旁骨石歸於中，
X72n1440_p0670b24║左壙全虗，而右壙餘者十分之一，後來者左右俱可
X72n1440_p0670c01║進也。既封，復造石座，高尺餘。葢滿三壙，而塔身巍然
X72n1440_p0670c02║峙立於上，牢實堅固，且無雨水滲入之虞。復作塔圍
X72n1440_p0670c03║二重，以障山水。至此而塔功大備，俾同居者生有所
X72n1440_p0670c04║託，死有所歸，而於古德建立叢林之意，其殆庶幾焉。
X72n1440_p0670c05║雖然，須知真身無相，真塔無縫。以如是塔，藏如是身，
X72n1440_p0670c06║充滿法界，了無欠剩。既無四相之遷，豈有三災之患？
X72n1440_p0670c07║此是吾人放身舍命真受用處。視世之於髑髏作活，
X72n1440_p0670c08║而覔尺寸之土，作千百年久計者，詎不惑哉！工竣，因
X72n1440_p0670c09║紀其歲月。既盡其情，而復發其理如此。然理非事外，
X72n1440_p0670c10║事在理中。夢幻泡影，究竟不可得。是在智者能深自
X72n1440_p0670c11║觀耳。是為記。
X72n1440_p0670c12║重興白雲廨院記
X72n1440_p0670c13║白雲廨院，乃鼓山白雲峯涌泉禪寺支院也。鼓山始
X72n1440_p0670c14║於唐建中四年，從事裴公胄請靈嶠禪師誦華嚴經，
X72n1440_p0670c15║息毒龍損民稼穡之患，奏置華嚴寺，歷有年所。後值
X72n1440_p0670c16║會昌之厄，僧眾逃匿，鞠為榛莽，凡七十載。至五代梁
X72n1440_p0670c17║開平二年，菩薩國王王氏諱審知者，乘願而來，興隆
X72n1440_p0670c18║三寶，在處建立道場。乃費鉅資四十餘萬，重闢茲山，
X72n1440_p0670c19║鑿基伐石，掄材選工，大建寺宇，巍峩壯麗，輝暎巖壑。
X72n1440_p0670c20║請神晏國師卓錫，大闡宗猷，眾常萬指。又於山之麓，
X72n1440_p0670c21║別建是剎，取白雲峯，額以白雲廨院，為耕墾接納之
X72n1440_p0670c22║所。上下兩剎，如身與臂，互相為用，而不可缺。自是以
X72n1440_p0670c23║來，歷年八百，主法者更八十餘代，具載傳燈錄及本
X72n1440_p0670c24║山列祖聯芳集。其間建置因革損益，不能殫述。至明
X72n1440_p0671a01║弘治辛亥，下院災，鎮守太監陳公道捐俸重建。嘉靖
X72n1440_p0671a02║壬寅，上寺復災，而僧眾盡歸於下院，蜂房蟻穴，人各
X72n1440_p0671a03║為家，漸至淪替。崇禎甲戌春，先師永覺老人來主是
X72n1440_p0671a04║山，時下院舊僧落落，困於徭役，未及十載，亡沒殆盡，
X72n1440_p0671a05║而院遂廢。乃請藤山諦公住持，後又幾更主者，皆不
X72n1440_p0671a06║克振。金像蒙塵，荊榛滿目，頹垣敗屋，過者疑將壓焉。
X72n1440_p0671a07║最後住僧惟佳者，勉守香火，又一夕暴卒，而院益無
X72n1440_p0671a08║主。順治丁酉，先師示寂，余忝守山門，由是護法方公
X72n1440_p0671a09║廣巖，率眾紳士，及善信張在輝等，力請興復，與上寺
X72n1440_p0671a10║合一，以還舊觀。余不得辭，黽勉祗受，時大清順治戊
X72n1440_p0671a11║戌夏也。明年己亥，監寺道悟成源，募眾求大木於建
X72n1440_p0671a12║溪，盡撤朽弊，重新架造。前為三門，中為普門殿，後為
X72n1440_p0671a13║大雄殿，殿後為插鍬堂，以居僧眾。普門殿之右大倉
X72n1440_p0671a14║場，則仍其舊，略為修改而已。重裝金像，贖回南北園
X72n1440_p0671a15║果樹。大方伯何公，又於南園建殿，以奉普賢大士。時
X72n1440_p0671a16║兩寺僧眾五百餘，從上田產，升合無存，惟佃民田數
X72n1440_p0671a17║百畆。比丘有修苦行者，願竭力耕作，輸租之外，取其
X72n1440_p0671a18║贏以供眾，不足則托鉢副之。三門之前，清溪瀠帶，古
X72n1440_p0671a19║榕繁陰，度石橋，右折而西數十武，建通霄亭，乃鼓山
X72n1440_p0671a20║最初入門處。三門之左，過東際橋，沿嶺而上，名通霄
X72n1440_p0671a21║路。約十里許，古松遮道，石磴逶迤，年久崩陷，乃重甃
X72n1440_p0671a22║甓，直遠于寺。路上共建五亭，以便憩息。至此而大局
X72n1440_p0671a23║已周，稍復古蹟。因思此山始開於唐，大興於梁，唐、晉、
X72n1440_p0671a24║漢以至宋、元，主席者皆法門龍象，宗風丕振，為東南
X72n1440_p0671b01║大法窟。入明寢衰，至嘉靖以後，廢墜已極，盈虗消息，
X72n1440_p0671b02║理數常然。先師重興涌泉，二十餘年間，百廢俱舉，而
X72n1440_p0671b03║不暇於是院。余以綿力任之，固不能一一仰合古轍，
X72n1440_p0671b04║庶於祖庭秋晚之日，剔佛祖之殘燈，開人天之正道，
X72n1440_p0671b05║接引四眾，同歸覺地。華嚴經云：佛心無有他，正覺覺
X72n1440_p0671b06║世間。其斯之謂歟！願我後人，共相勉勵，撿身以戒，明
X72n1440_p0671b07║心以慧，修稱性之行，建無作之功，仰法前蹤，奮心企
X72n1440_p0671b08║及，庶不忝為佛之徒也。此院自己亥重興，歷年三十，
X72n1440_p0671b09║僧眾雲聚，居常八百指。外修苦行，內勤禪戒，往來憧
X72n1440_p0671b10║憧，接納不倦，實涌泉之化城，不可不紀其顛末，以傳
X72n1440_p0671b11║示來者，因記之。時康熈戊辰臘月朔日，住山某記。
X72n1440_p0671b12║
X72n1440_p0671b13║旅泊幻蹟
X72n1440_p0671b14║旅泊道者住山既久，諸禪者每以生緣道履見問，因
X72n1440_p0671b15║思一期幻蹟不足以示人，淹滯三十餘載，未嘗拈出。
X72n1440_p0671b16║近富沙南山啟鑰上座同徒郁文請之尤懃，不容推
X72n1440_p0671b17║諉，於是略敘便概。余名道霈，乃先師所命，字為霖，則
X72n1440_p0671b18║聞谷老人所賜也，目號旅泊，亦云非家叟。本貫建寧
X72n1440_p0671b19║建安丁氏，家世奉佛。父少軒公，性任俠而實有陰德。
X72n1440_p0671b20║母朱，事佛惟謹。年三十無子，禱於觀世音而姙。有僧
X72n1440_p0671b21║過門，謂母曰：汝所姙者佛子，非汝子也。母欣然曰：若
X72n1440_p0671b22║果生男，當令事佛。將臨盆，腹中動轉，母苦不堪忍，乃
X72n1440_p0671b23║密祝曰：兒勿動，兒勿動。遂寂然。既而再動，復再祝，寂
X72n1440_p0671b24║然如故。母喜曰：此吾孝順子也。遂生。時萬曆乙卯歲
X72n1440_p0671c01║十一月二日卯時也。七歲入塾，學授論語，喃喃上口，
X72n1440_p0671c02║即麤曉大意，輙為人講解，眾以為異。父喜曰：大吾門
X72n1440_p0671c03║者，此子也。年十四，講上孟未終，得病瀕死。母日夜惶
X72n1440_p0671c04║懼，禱觀世音曰：此本佛子，非吾子，病愈當令事佛。已
X72n1440_p0671c05║而病果愈，遂遣出家。父難之，母曰：此子非塵埃中物，
X72n1440_p0671c06║吾業已許佛久矣，安用阻為？父不能奪，遂送歸郡東
X72n1440_p0671c07║白雲寺，禮老僧深公為驅烏。明年落髮，凡諸經業不
X72n1440_p0671c08║由師訓，誦之如流。一日，覩隣房僧死，忽悟自身無常，
X72n1440_p0671c09║遂深厭火坑，憤然有超方之志。至十八歲，聞谷老人
X72n1440_p0671c10║自楚入閩，居汾常之寶善。余聞之，驚喜曰：古佛猶在
X72n1440_p0671c11║耶？即辭受業，一鉢一衲，飄然而去。請問出生死路頭，
X72n1440_p0671c12║老人授以念佛畢竟成佛之說，遂諦信不疑。一日，侍
X72n1440_p0671c13║老人山行，忽回顧熟視曰：噫！子可教也。惜余老，不能
X72n1440_p0671c14║成褫。子此去東谿荷山，有永覺靜主，真善知識也。子
X72n1440_p0671c15║能傾心事之，必有所得。余業已聞老和尚名，茲承指
X72n1440_p0671c16║示，甚愜夙心。明日，將束裝辭去，而老和尚適至，老人
X72n1440_p0671c17║遂以余囑託之。老和尚唯唯，命報侍左右，令看栢樹
X72n1440_p0671c18║子因緣，汲水負薪，罔敢忽怠。崇禎甲戌春，老和尚出
X72n1440_p0671c19║世鼓山，隨侍以至前後四年，苦無所入。一日，自訴曰：
X72n1440_p0671c20║吾數載勤苦參禪，既不會而學業又荒，得毋辜負此
X72n1440_p0671c21║生乎？遂拜辭老和尚，出嶺至杭州，經歷諸講肆，凡五
X72n1440_p0671c22║年，法華．楞嚴．維摩．圓覺．起信．唯識及台賢性相大旨，
X72n1440_p0671c23║無不通貫。屬聞老人遷化，老和尚赴吊來真寂，余即
X72n1440_p0671c24║往見之。正欲供通數年，聽講經義，老和尚忽問曰：栢
X72n1440_p0672a01║樹子話作麼生？余茫然不知加答，老和尚叱曰：入海
X72n1440_p0672a02║算沙，有甚麼限？禮拜而退，不勝惶愧。自是日夜不安，
X72n1440_p0672a03║寢食無味，凡數閱月。一日，讀正法眼藏，見臨濟示眾
X72n1440_p0672a04║曰：有一無位真人，在諸人面門上出入。忽然有省，乃
X72n1440_p0672a05║曰：元來得恁麼現成。回觀諸祖語錄，勢如破竹，了無
X72n1440_p0672a06║滯礙。復上真寂通所，得老和尚徵曰：山河大地與汝
X72n1440_p0672a07║是同是別？答曰：豈有別耶？老和尚以戒尺擊案曰：汝
X72n1440_p0672a08║為什麼不痛？余不知落處。老和尚曰：汝須向這裏參
X72n1440_p0672a09║始得。余禮拜而去。時密雲老和尚盛化天童，遂往參
X72n1440_p0672a10║禮。一見即問曰：山河大地與學人自己是同是別？童
X72n1440_p0672a11║便打。余無語，禮拜而退。自是入室，余只恁麼問，童只
X72n1440_p0672a12║恁麼打，不勝迷悶。經六閱月，一日經行至三鼓，昏倦
X72n1440_p0672a13║已極，將解衣就寢。忽然虗空迸裂，髑髏𪹼散，全體現
X72n1440_p0672a14║前，如貧得寶，如病得汗。其踊躍慶快，無以云喻，遂危
X72n1440_p0672a15║坐達旦。次晨作偈呈方丈曰：一水一山何處得？一言
X72n1440_p0672a16║一默總由伊。全是全非難背觸，冷暖從來只自知。童
X72n1440_p0672a17║閱罷，顧謂西堂朝宗曰：也不易渠到恁麼地。復顧謂
X72n1440_p0672a18║余曰：如何是汝自知的道理？余曰：分明舉似和尚了
X72n1440_p0672a19║也。童曰：舉似箇甚麼？余便喝。童擬拈棒，余拂袖便出。
X72n1440_p0672a20║次日入室，童問曰：薰風自南來，殿閣生微凉。意作麼
X72n1440_p0672a21║生？余陵憑答曰：薰風自南來，殿閣生微凉。昨夜火燒
X72n1440_p0672a22║山，弄得大家忙。童曰：不是這箇道理。昔日某正同子
X72n1440_p0672a23║見老僧不肯他，乃致有今日之爭論也。子宜於此體
X72n1440_p0672a24║究始得。余再拜而退。乃私自念：恁麼答有什麼不是
X72n1440_p0672b01║處？復念欲還真寂，見老和尚吐露一上，將請假辭去。
X72n1440_p0672b02║乃為同參兄弟苦留，復強住一月。乃作偈辭同參曰：
X72n1440_p0672b03║九上三登稱象骨，吾今去住敢辭艱？諸公道愛曾心
X72n1440_p0672b04║銘，故訂秋初再上山。遂去真寂，見老和尚禮拜起，即
X72n1440_p0672b05║以所悟白之。老和尚喜曰：子已入門，但未升堂入室
X72n1440_p0672b06║耳。余曰：更有什麼事？老和尚曰：子向後自知。余禮拜
X72n1440_p0672b07║退，留兩月，復辭去，登西天目，訪高峯死關，凡一年。因
X72n1440_p0672b08║閱明教嵩和尚孝論，遂念雙親垂老，乃下山至真寂
X72n1440_p0672b09║圓大戒，辭老和尚還閩省親。既而老和尚亦還鼓山，
X72n1440_p0672b10║復得時時親炙。後結茅於大百丈山，親貧，每下山乞
X72n1440_p0672b11║食，以供甘旨。及父歿，遂度母出家，同入山修淨業，凡
X72n1440_p0672b12║五載。至庚寅正月，母告寂，哀毀治喪事竣，復上鼓山，
X72n1440_p0672b13║老和尚曰：參堂去。因領維那職，凡入室勘詰前所印
X72n1440_p0672b14║可者，皆翻案不許，不勝迷悶。一日，老和尚謂余曰：子
X72n1440_p0672b15║還知病之所在否？余曰：不知。老和尚曰：雲門云：達得
X72n1440_p0672b16║一切法空，隱隱地似有箇物。豈非子之病耶？余沉吟
X72n1440_p0672b17║良久，曰：正坐此耳。老和尚曰：無妨，放下便穩也。余便
X72n1440_p0672b18║禮拜。一日，堂中靜坐，聞放生所中羣鵝噪鳴于耳根
X72n1440_p0672b19║中，三真實法一時現前，動靜二相了然不生。次日，上
X72n1440_p0672b20║方丈通所得，老和尚曰：前皆識境，此智境也，宜善保
X72n1440_p0672b21║護。遂示偈曰：一番入處一番親，親處何妨更轉身？徹
X72n1440_p0672b22║底窮源何所有？眉下從來是眼睛。余禮拜而退。又一
X72n1440_p0672b23║日，老和尚示眾，舉：龐居士問馬祖曰：不與萬法為侶
X72n1440_p0672b24║者是什麼人？祖云：待汝一口吸盡西江水，即向汝道。
X72n1440_p0672c01║龐大悟。後來草堂青拈云：許多魚、龍、蝦、蠏向什麼處
X72n1440_p0672c02║去？老和尚云：諸人試於草堂語下代馬祖下一轉語
X72n1440_p0672c03║看。余便喝。眾下語竟，老和尚復云：諸人各能為馬祖
X72n1440_p0672c04║出氣，老僧看來，馬祖語亦只得八成，還有道得十成
X72n1440_p0672c05║語者麼？余下語不契，被老和尚呵出歸堂。一夜不安，
X72n1440_p0672c06║將抽解，捲簾出堂，正迷悶，不覺撞破石門，乃廓然開
X72n1440_p0672c07║解，泮然冰釋，即衝口說偈曰：哭不得兮笑不成，觸瞎
X72n1440_p0672c08║娘生兩眼睛，有人問我西來意，拳頭劈面沒疎親。又
X72n1440_p0672c09║曰：烈𦦨光中木馬飛，得便騎來即便騎，當機覿面無
X72n1440_p0672c10║回互，擬議鋒鋩失却伊。又曰：法法本來法法，撥與不
X72n1440_p0672c11║撥俱傷，便欲十成道出，不覺滿口含霜。次日，偕同參
X72n1440_p0672c12║明一，上方丈禮拜曰：某今日有箇十成語，舉似和尚。
X72n1440_p0672c13║老和尚云：汝試道看。余乃背身叉手，向老和尚云：請
X72n1440_p0672c14║和尚鑒。老和尚云：好與七藤條。余便禮拜，復呈前三
X72n1440_p0672c15║偈，老和尚頷之，乃囑曰：此事高而無頂，深而無底，不
X72n1440_p0672c16║可以限量心，入無限量法，須于一切處，及得淨盡，始
X72n1440_p0672c17║可保任。余即再拜頂受。後和尚時出洞上宗旨示之，
X72n1440_p0672c18║余一一答頌，皆泯然契合，時年已三十有八矣。明年，
X72n1440_p0672c19║辭歸建寧廣福菴，掩關三載，密自煅煉，切欲棧絕人
X72n1440_p0672c20║世，老和尚乃垂書誡之云：佛法欲滅，汝當勉勵，不可
X72n1440_p0672c21║因時難而自退也。又值𡨥亂，乃出關上山省覲，老和
X72n1440_p0672c22║尚曰：吾待子來久矣。仍令歸堂，凡三年，日加淘煉，深
X72n1440_p0672c23║資智證。至順治丁酉，老和尚年八十，于正月上元日，
X72n1440_p0672c24║聲鐘集眾，以平生所著僧伽黎麈拂見付，說偈曰：曾
X72n1440_p0673a01║在壽昌橋上過，豈隨流俗漫生枝？一髮欲存千聖脉，
X72n1440_p0673a02║此心能有幾人知？潦倒殘年今八十，大事于茲方付
X72n1440_p0673a03║伊。三十年中鹽醬事，古人有語不相欺。逆風把舵千
X72n1440_p0673a04║鈞力，方能永定太平基。余以法乳恩深，黽勉拜受，即
X72n1440_p0673a05║日令首眾秉拂。凡遇節臘，皆代陞座示眾，觀其提唱，
X72n1440_p0673a06║老人無不擊節稱善。冬十月，老人示寂。明年正月，入
X72n1440_p0673a07║塔畢，檀護方公克之、林公孔碩率眾護法，善信及諸
X72n1440_p0673a08║山、本山大眾強令繼席開法。時戊戌正月念二日，余
X72n1440_p0673a09║年四十有四矣。一住十四載，雖座下常繞五千指，愧
X72n1440_p0673a10║無法與人，徒結粥飯因緣耳。至辛亥秋，倦於接納，適
X72n1440_p0673a11║法姪石潮寧公入山省覲，乃為林公孔碩議曰：昔博
X72n1440_p0673a12║山老人開法此山，雪關繼之；先師重興，某忝繼之；浪
X72n1440_p0673a13║杖人曾住此山，未有繼之者。今寧公是其的嗣，願請
X72n1440_p0673a14║繼席，以續浪公一脉。某疲津梁，因得休退，是公之賜
X72n1440_p0673a15║也。公欣然力荷其事，余即說偈辭眾曰：本是無家客，
X72n1440_p0673a16║隨緣住此山。俄經十四載，乘興出松關。即日拂衣去，
X72n1440_p0673a17║一眾涕泣，挽留不可，追至臺江而罷。寧公以眾情向
X72n1440_p0673a18║背不一，亦不果住，而余因得謝事，深愜夙志，時年已
X72n1440_p0673a19║五十有七矣。至建州，復為眾留，插草聚沙，作空花佛
X72n1440_p0673a20║事。自是以旅泊僧自號，隨緣漂泊，住無定蹤，若白雲、
X72n1440_p0673a21║若開元、若廣福、鏡湖諸處，皆余杖錫往來之地。後至
X72n1440_p0673a22║東和之寶福，乃稅駕焉。因初離山數載間，山中大眾
X72n1440_p0673a23║每持眾護法書，逼請還山，絡繹於道。余紿曰：七十不
X72n1440_p0673a24║掩息，當歸矣。俄爾間，不覺年臨七旬。又值靜公謝事，
X72n1440_p0673b01║純一、一脉二監寺同時遷化，山門無主。由是眾護法
X72n1440_p0673b02║僧眾請踐前約，逼迫還山。二三載間，源源而來，弗容
X72n1440_p0673b03║少緩，只得以老病殘軀，舍己從人，冐昧而至。時康熈
X72n1440_p0673b04║甲子四月廿有二日也。還山上堂，有屴崱峯頭雲一
X72n1440_p0673b05║片，乘風飛去又飛來。作霖作雨渾閒事，惹得虗空笑
X72n1440_p0673b06║滿腮之語云。○余甞有願，不另造塔，葢不欲以臭髑
X72n1440_p0673b07║髏費檀信膏血。若終此山，如亡僧常規津送茶毗，拾
X72n1440_p0673b08║骨入舍利窟，眾塔足矣。若終他山，當處死，當處埋，萬
X72n1440_p0673b09║勿移動。此吾至囑，不可違也。○余在鼓山，有秉拂錄
X72n1440_p0673b10║一卷、鼓山錄六卷、餐香錄八卷、還山錄四卷。在溫陵，
X72n1440_p0673b11║有開元錄一卷。在玉融，有靈石錄一卷。在建州諸處，
X72n1440_p0673b12║有旅泊菴稿六卷、法會錄三卷。其集古，有聖箭堂述
X72n1440_p0673b13║古一卷、禪海十珍一卷。其懺悔法，有八十八佛懺一
X72n1440_p0673b14║卷、準提懺一卷。其修淨業，有淨業常課一卷、淨土旨
X72n1440_p0673b15║訣一卷、續淨土生無生論一卷。註釋，有心經請益說
X72n1440_p0673b16║一卷、佛祖三經指南三卷、舍利塔號註一卷、發願文
X72n1440_p0673b17║註一卷。其往復書問，有筆語一卷。以上共二十種，四
X72n1440_p0673b18║十四卷。其纂述，有華嚴疏論纂要一百二十卷、金剛
X72n1440_p0673b19║般若經疏論纂要刊定記略三卷、護國仁王般若經
X72n1440_p0673b20║合古疏三卷。
X72n1440_p0673b21║
X72n1440_p0673b22║
X72n1440_p0673b23║
X72n1440_p0673b24║
X72n1440_p0673c01║
X72n1440_p0673c02║No. 1440-C
X72n1440_p0673c03║
X72n1440_p0673c04║延津天寧體如剛公，幼入緇門，即遇知識，知有宗
X72n1440_p0673c05║門大事，密自精研，孜孜不舍。今年越六旬，而志不
X72n1440_p0673c06║少衰，每登鼓山請益。一日，讀還山錄，大生喜樂，即
X72n1440_p0673c07║率其徒興瑞、徒孫戒緋，同捐衣鉢，請梓流通。苟非
X72n1440_p0673c08║靈根夙植，智種深培，焉能有此？昔日雪山亡軀，香
X72n1440_p0673c09║城破骨，以求大法，葢亦始此一念樂法之心耳。刻
X72n1440_p0673c10║工告竣，敬為書諸簡末。時
X72n1440_p0673c11║康熈戊辰春王正月燈節非家叟題
X72n1440_p0673c12║
X72n1440_p0673c13║
X72n1440_p0673c14║
X72n1440_p0673c15║No. 1440-D
X72n1440_p0673c16║ 刻支那福州鼓山為霖禪師還山錄
X72n1440_p0673c17║後序
X72n1440_p0673c18║
X72n1440_p0673c19║鼓山為霖大師，被柔忍衣，入寂慈室，坐法空座，開堂
X72n1440_p0673c20║說法三十餘歲，座下常隨眾五千指，循循善誘，如老
X72n1440_p0673c21║婆憐兒孫，謙謙度生如津梁，大師誠天下之至柔乎！
X72n1440_p0673c22║及室中提宗印，辨魔揀異，則壁立萬仞，七十四歲垂
X72n1440_p0673c23║死而未肯許可一人，則大師誠天下之至強乎！然所
X72n1440_p0673c24║謂於大師至柔也者，非柔弱之謂，柔和善順而不卒
X72n1440_p0674a01║暴之謂也。所謂於大師至強也者，非強者之謂，和而
X72n1440_p0674a02║不流，中立而不倚之謂也。然是皆隨俗而稱大師者
X72n1440_p0674a03║也。若據實而論之，則大師能柔能強，而非柔非強，沒
X72n1440_p0674a04║量之大人，超宗越格之大導師也，猶非局守一機一
X72n1440_p0674a05║境為了當比。況與法門穿窬之小人，色厲而內荏，外
X72n1440_p0674a06║現丈夫之相，內無法守，如兒女啗之以勢利，則棄衣
X72n1440_p0674a07║拂如泥土，自家實亂法統，而假名於嚴統，誤認俗氣
X72n1440_p0674a08║以為大機大用者，不可同歲語矣。大師先有初會語
X72n1440_p0674a09║錄，予昔年遣於京師印行，今又鋟此錄而不怠者，今
X72n1440_p0674a10║日佛祖一綫之正脈，纔係大師之言行也。祝忝同曹
X72n1440_p0674a11║洞之末流，敢以愚言輕污末簡，觀者無謂吾之亦有
X72n1440_p0674a12║黨。雖然，吾之所不黨者，私也，情也；所不能不黨者，正
X72n1440_p0674a13║也，公也。雖片言隻字，無愧於辭。
X72n1440_p0674a14║時。
X72n1440_p0674a15║元祿癸酉九月廿八日見住薩州玉龍山福昌禪寺
X72n1440_p0674a16║嗣祖沙門壽山祝謹題