X75n1512_p0210c16║
X75n1512_p0210c17║
X75n1512_p0210c18║隆興佛教編年通論卷第二十一
X75n1512_p0210c19║
X75n1512_p0210c20║隆興府石室沙門　祖琇　撰
X75n1512_p0210c21║唐
X75n1512_p0210c22║元和五年，帝問國師澄觀曰：華嚴所詮，何謂法界？奏
X75n1512_p0210c23║曰：法界者，一切眾生之本體也。從本以來，靈明廓徹，
X75n1512_p0210c24║廣大虗寂，唯一真境而已。無有形貌，而森羅大千；無
X75n1512_p0211a01║有邊際，而含容萬有。昭昭於心目之間，而相不可覩；
X75n1512_p0211a02║晃晃於色塵之內，而理不可分。非徹法之慧目，離念
X75n1512_p0211a03║之明智，不能見自心如此之靈通也。故世尊初成正
X75n1512_p0211a04║覺，歎曰：奇哉！我今普見一切眾生，具有如來智慧德
X75n1512_p0211a05║相，但以妄想執着，而不能證得。於是稱法界性，說華
X75n1512_p0211a06║嚴經，全以真空簡情，事理融攝，周遍凝寂。帝天縱聖
X75n1512_p0211a07║明，一聽玄談，廓然自得。於是敕有司備禮鑄印，遷國
X75n1512_p0211a08║師統冠天下緇徒，號僧統清涼國師。
X75n1512_p0211a09║是歲三月丙申，敕諫議孟簡．補闕蕭俛於醴泉寺監
X75n1512_p0211a10║護譯經潤文（見舊史本紀）。
X75n1512_p0211a11║論曰：譯經自漢歷晉、南北朝十有六國，而至于唐，
X75n1512_p0211a12║皆有梵僧自天竺來，及華人善竺音者，迭相翻譯。
X75n1512_p0211a13║迄開元間，智昇錄經、律、論及聖賢撰集，總五千四
X75n1512_p0211a14║十八卷，稍為定數。其後貞元間，又別錄不空等新
X75n1512_p0211a15║譯二百餘卷。及是元和以後，譯經遂廢。
X75n1512_p0211a16║本朝太平興國初，有梵僧法賢．天息災．施護三人，
X75n1512_p0211a17║自西竺來，雅善華音。　太宗夙承佛記，建譯場於
X75n1512_p0211a18║太平興國寺，悉取國庫所貯梵夾，令三梵僧擇未
X75n1512_p0211a19║經翻者，集兩街義學僧，詳定譯之。并募童子五十
X75n1512_p0211a20║人，令習梵字。獨惟淨者，江南李主之子，敏悟絕人，
X75n1512_p0211a21║遍曉竺文，久之亦能翻譯。　太宗御製新譯聖教
X75n1512_p0211a22║序。洎　真宗即位初，陳怒，建議以為譯經費供億，
X75n1512_p0211a23║願罷之。　上以先朝留意，不許。至大中祥符間，凡
X75n1512_p0211a24║新譯經論五百餘卷。真宗御製繼聖教序。於是譯
X75n1512_p0211b01║眾乞如開元造錄，有旨命譯經潤文趙安仁．楊億
X75n1512_p0211b02║撰次為二十卷。尋內降　太宗所作釋氏文字，令
X75n1512_p0211b03║編入錄。安仁等再表請御製釋教文章，　上賜法
X75n1512_p0211b04║音前集七卷，附　太宗文集之次，以冠東土聖賢
X75n1512_p0211b05║撰集之首。嗚呼！由　真宗以後，去世尊滅度，茫然
X75n1512_p0211b06║遠甚，經教固多，翻譯正不必有也。凡令學者，雖有
X75n1512_p0211b07║如是千經萬論，日為榮利所牽，漫然未甞以之掛
X75n1512_p0211b08║眼，罔念先聖建立之艱難，惟此未始不涕下也。
X75n1512_p0211b09║時禪者無著入五臺山，求見文殊大士。至金剛窟前，
X75n1512_p0211b10║炷香作禮，瞑坐少頃。聞有叱牛者，著遽開眸，見山翁
X75n1512_p0211b11║野㒵瓌異，牽牛臨溪而飲。著起揖山翁曰：爾來何為？
X75n1512_p0211b12║曰：願見文殊大士。翁曰：大士未可見，汝飯未？著曰：未
X75n1512_p0211b13║也。翁牽牛歸，著躡跡隨之。俄入一寺，翁呼均提，有童
X75n1512_p0211b14║子應聲出迎。翁縱牛引著升堂，堂宇皆金璧所成。翁
X75n1512_p0211b15║踞牀指綉墪，命著坐。童子俄進玳瑁柸，貯物如酥酪，
X75n1512_p0211b16║揖與對飲。著納其味，頓覺心神卓朗。翁曰：近自何來？
X75n1512_p0211b17║著曰：南方。翁曰：南方佛法如何住持？著曰：末代比丘，
X75n1512_p0211b18║少奉戒律。翁曰：多少眾？曰：或三百，或五百。著問：此間
X75n1512_p0211b19║佛法若何住持？翁曰：龍虵混雜，凡聖同居。曰：眾幾何？
X75n1512_p0211b20║翁曰：前三三，後三三。遂談緒。及暮夜，著欲留，翁不許。
X75n1512_p0211b21║著戀戀不即去，翁投袂起，叱童子引著出之。著不得
X75n1512_p0211b22║留，行未遠，問童子：適何寺？童子曰：般若寺也。著悽然，
X75n1512_p0211b23║悟彼翁者，即文殊也，不可再見。即稽首童子足下，願
X75n1512_p0211b24║丐一言為別。童子隱身而歌曰：面上無嗔供養具，口
X75n1512_p0211c01║裏無嗔吐妙香。心內無嗔是珍寶，無垢無染即真常。
X75n1512_p0211c02║著因駐錫五臺，往往頻與文殊會𥆐云。
X75n1512_p0211c03║本朝元豐間，太尉呂公惠卿，字吉甫，學通內外，甞注
X75n1512_p0211c04║法界觀，及出新意，解莊子。因戍邊暇，日游臺山，至中
X75n1512_p0211c05║臺，忽雲霧四合，暴風雷雨，聲震林壑，從者驚悚潛伏。
X75n1512_p0211c06║斯須，有物狀若蒼虬，半出雲霧間，太尉駭甚。移時稍
X75n1512_p0211c07║霽，外望見一童子，體黑而被髮，以蒲自足纏至肩，袒
X75n1512_p0211c08║右膊，手執梵夾，問太尉曰：官人何見而震駭如此？太
X75n1512_p0211c09║尉曰：夙有障緣，遇茲惡境。童子曰：今皆滅矣，官人何
X75n1512_p0211c10║求而來？太尉曰：願見大士。童子曰：欲見菩薩何為？曰：
X75n1512_p0211c11║甞覽華嚴大教，旨深意廣，欲望大士發啟解心，庶幾
X75n1512_p0211c12║箋釋流行世間，使幽夜頓獲光明，大心者即得開悟。
X75n1512_p0211c13║童子曰：諸佛妙意，善順事理，簡易明白，先德注意可
X75n1512_p0211c14║解。如十地一品釋文，不過數帋，今時枝蔓，注近百卷，
X75n1512_p0211c15║而聖意逾遠，真所謂破碎大道也。太尉曰：童子㒵若
X75n1512_p0211c16║此，而敢呵前輩乎？童子笑曰：官人謬矣，此間一草一
X75n1512_p0211c17║木，無非文殊境界，在汝日用，觸事不迷，此真文殊耳，
X75n1512_p0211c18║曷以凡情亂干思慮？太尉悔前言之謬，即頓首下拜。
X75n1512_p0211c19║纔起之間，童子現大士形，跨師子，隱隱雲中不見。太
X75n1512_p0211c20║尉自爾惋恨，心神恍惚。家人問故，答曰：吾欲竭誠悔
X75n1512_p0211c21║過，期再見衣蒲童子。即嚴具香火，晨夕以之，志於必
X75n1512_p0211c22║見而後已。久之，忽見童子於香几上呵曰：胡為住相
X75n1512_p0211c23║貪著之甚耶？太尉曰：正欲世人咸見大士示化之真
X75n1512_p0211c24║容耳。即命𥁞工圖之，頃刻不見。
X75n1512_p0212a01║六年，有旨移京兆章敬寺懷惲禪師入居上寺，玄徒
X75n1512_p0212a02║輻湊。惲示眾曰：至理忘言，時人不悉。強習它事，以為
X75n1512_p0212a03║功能。不知自性元非境所，是箇微妙大解脫門。所有
X75n1512_p0212a04║鑑覺，不染不礙。如是光明，未曾休廢。曩劫至今，固無
X75n1512_p0212a05║變易。猶如日輪，遠近斯照。雖及眾色，不與一切和合。
X75n1512_p0212a06║靈燭妙明，非假鍛煉。為不了故，取於物象。但如揑目，
X75n1512_p0212a07║妄起空華。徒自疲勞，枉經劫數。若能返照，無第二人。
X75n1512_p0212a08║舉措施為，無虧實相。
X75n1512_p0212a09║居士龐蘊，字道玄，衡陽人，世業儒。貞元初謁石頭和
X75n1512_p0212a10║尚，亡言妙契。一日石頭問：子自見吾以來，日用事作
X75n1512_p0212a11║麼生？對曰：若問日用事，即無開口處。乃呈一頌曰：日
X75n1512_p0212a12║用事無別，唯吾自偶諧。頭頭非取捨，處處勿張乖。朱
X75n1512_p0212a13║紫誰為號？丘山絕點埃。神通并妙用，運水及搬柴。石
X75n1512_p0212a14║頭然之。後參馬祖，問：不與萬法為侶者是什麼人？祖
X75n1512_p0212a15║曰：待汝一口汲盡西江水即向汝道。居士於言下大
X75n1512_p0212a16║悟。自爾玄機妙句竦動諸方，與丹霞最友善。一日訪
X75n1512_p0212a17║百靈和尚，路次相遇，靈問：昔日石頭得意句還曾舉
X75n1512_p0212a18║向人麼？士云：曾舉來。靈云：舉向阿誰來？士以手自指
X75n1512_p0212a19║云：龐公。靈云：直是妙德空生也。讚歎居士不及。士却
X75n1512_p0212a20║問：師得力句是誰知？靈便戴笠子而去。士云：善為道
X75n1512_p0212a21║路。靈一去更不回首。又訪則川和尚，川云：還記得初
X75n1512_p0212a22║見石頭時道理不？士云：猶得阿師重舉在。川云：情知
X75n1512_p0212a23║久參事慢。士云：阿師老耄，不啻龐公。川云：二彼同時，
X75n1512_p0212a24║又爭幾許？士云：龐公鮮徤，差勝阿師。川云：不是勝我，
X75n1512_p0212b01║只是欠箇幞頭。士云：恰與師相似。川大笑而已。因摘
X75n1512_p0212b02║茶次，士云：法界不容身，師還見我否？川云：不是老僧
X75n1512_p0212b03║𢙆答公話。士云：有問有答，蓋是尋常。川乃摘茶不聽，
X75n1512_p0212b04║士云：莫恠適來容易借問。川亦不𮨇，士云：這無禮儀
X75n1512_p0212b05║漢，待一一舉似明眼人在。川乃拋却茶藍，便歸方丈。
X75n1512_p0212b06║又訪松山和尚，喫茶次，士舉起槖子云：人人盡有分，
X75n1512_p0212b07║因什麼道不得？山云：只為人人有分，所以道不得。士
X75n1512_p0212b08║云：阿兄因什麼却道得？山云：不可無言也。士云：灼然，
X75n1512_p0212b09║灼然。山便喫茶，士云：阿兄喫茶，何不揖客？山云：誰？士
X75n1512_p0212b10║云：龐公。山云：何須更揖？後丹霞聞之，乃云：若不是松
X75n1512_p0212b11║山，幾被箇老翁作亂一上。士聞之，乃令傳語丹霞云：
X75n1512_p0212b12║何不會取舉起槖子？時又訪齊峰和尚，峰云：俗人頻
X75n1512_p0212b13║來僧舍討什麼？士回𮨇兩邊云：誰恁麼道？誰恁麼道？
X75n1512_p0212b14║峰乃咄之，士云：卻在這裏。峰云：莫是當陽道底麼？士
X75n1512_p0212b15║云：背後底。峰回首云：看，看。士云：草賊大敗。峰無語。又
X75n1512_p0212b16║訪石林和尚，林竪拂子云：不落丹霞機，試道一句。士
X75n1512_p0212b17║奪卻拂子，乃竪起拳，林云：正是丹霞機。士云：與我不
X75n1512_p0212b18║落看。林云：丹霞患啞，龐公患聾。士云：恰是。又一日，林
X75n1512_p0212b19║云：有人借問居士，莫惜言句。士云：便請。林云：元來惜
X75n1512_p0212b20║言句。士云：這箇問訊，不覺落他便宜。林乃掩耳，士云：
X75n1512_p0212b21║作家，作家。一日，丹霞訪居士，見女子靈照取菜次，霞
X75n1512_p0212b22║問：居士在否？女子放下藍子，斂手而立。又問：居士在
X75n1512_p0212b23║否？女子便提藍子去。時居襄陽，靈照常隨製竹漉籬
X75n1512_p0212b24║售之，以供朝夕。居士將終，命靈照視日，及中即報，靈
X75n1512_p0212c01║照遽報曰：日中矣，而有蝕也。居士出觀日次，靈照即
X75n1512_p0212c02║登父座，合掌端坐而逝，居士笑曰：我女鋒捷矣。於是
X75n1512_p0212c03║居士更延七日，襄州牧于公枉駕候問，居士談笑良
X75n1512_p0212c04║久，居士𮨇謂公曰：但願空諸所有，謹勿實諸所無，好
X75n1512_p0212c05║住世間，猶如影響。言訖，枕公膝而逝。
X75n1512_p0212c06║七年，永州司馬柳宗元製南嶽彌陀和尚碑，其詞曰：
X75n1512_p0212c07║在代宗時，有僧法照為國師，乃言其師南嶽大長老
X75n1512_p0212c08║有異德，天子南嚮而禮焉。度其道不可徵，乃名其居
X75n1512_p0212c09║曰般舟道場，用尊其位。公始居山西南岩石之下，人
X75n1512_p0212c10║遺之食則食，不遺則食土泥，茹草木，其取衣類是。南
X75n1512_p0212c11║極海裔，北極幽都，來求厥道。或值之崖谷，羸形垢面，
X75n1512_p0212c12║躬負薪蘇，以為僕役而媟之，乃公也。凡化人，立中道
X75n1512_p0212c13║而教之權，俾得以疾至。故示專念，書塗巷，刻谿谷，丕
X75n1512_p0212c14║勤誘掖，以援于下，不求而道備，不言而物成。人皆負
X75n1512_p0212c15║布帛，斬木石，委之岩戶，不拒不營。祠宇既具，以洎于
X75n1512_p0212c16║德宗，申詔褒立，是為彌陀寺。施之餘，則施與餓疾者，
X75n1512_p0212c17║不尸其功。公始學成都唐公，次資川詵公，詵公學於
X75n1512_p0212c18║東山忍公，皆有道。至荊州，進學玉泉真公。真公授公
X75n1512_p0212c19║以衡山，俾為教魁，人從而化者以萬計。初，法照居盧
X75n1512_p0212c20║山，由正定趣安樂國，見蒙惡衣侍佛者，佛告曰：此衡
X75n1512_p0212c21║山承遠也。出而求之，肖焉。乃從而學，傳教天下，由公
X75n1512_p0212c22║之訓。公為僧凡五十六年，其壽九十一，貞元十八年
X75n1512_p0212c23║七月十九日終于寺。葬于寺之南岡，刻石于寺大門
X75n1512_p0212c24║之右。銘曰：一氣回薄茫無窮，　其上無初下無終。
X75n1512_p0213a01║　離而為合蔽而通，　始末或異今焉同。　虗無混冥
X75n1512_p0213a02║道乃融，　聖神無迹示教功。　公之率眾峻以容，
X75n1512_p0213a03║　公之立誠放其中。　服庇草水蔽穹窿，　仰攀俯取
X75n1512_p0213a04║食以充。　形游無極交大雄，　天子翹首師順風。
X75n1512_p0213a05║　四方奔趨雲之從，　經始尋尺成靈宮。　始自蜀道
X75n1512_p0213a06║至臨洪，　咨謀往復窮真宗。　弟子傳教國師公，
X75n1512_p0213a07║　化流萬億代所崇。　奉公寓形于南岡，　幼曰弘願
X75n1512_p0213a08║惟孝恭，　立之茲石書玄蹤。
X75n1512_p0213a09║是歲，永州修淨土院成，司馬柳宗元為之記曰：中州
X75n1512_p0213a10║之西數萬里，有國曰身毒，釋迦牟尼如來示現之地。
X75n1512_p0213a11║彼佛言：西方過十萬億佛土，有世界曰極樂，佛號無
X75n1512_p0213a12║量壽如來。其國無有三毒八難，眾寶以為飾；其人無
X75n1512_p0213a13║有十纏九惱，群聖以為友。有能誠心大願，歸心是土
X75n1512_p0213a14║者，苟念力具足，則生彼國，然後出三界之外，其於佛
X75n1512_p0213a15║道無退轉者。其言無所欺也。晉時廬山遠法師作念
X75n1512_p0213a16║佛三昧詠，大勸于時。其後天台顗大師著釋淨土十
X75n1512_p0213a17║疑論，宏宣其教，周密微妙，迷者咸賴焉。蓋其留異迹
X75n1512_p0213a18║而去者甚眾。永州龍興寺，前勅史李承晊及僧法林
X75n1512_p0213a19║置淨土堂于寺之東偏，常奉斯事。逮今餘二十年，廉
X75n1512_p0213a20║隅毀頓，圖像崩墜。會巽上人居其宇下，始復理焉。上
X75n1512_p0213a21║人者，修最上乘，解第一義。無體空析色之迹，而造乎
X75n1512_p0213a22║真源；通假有借無之名，而入於實相。境與智合，事與
X75n1512_p0213a23║理并。故雖往生之因，亦相用不捨。誓葺茲宇，以開後
X75n1512_p0213a24║學。有信士圖為佛像，法相甚具焉。今刺史馮公作大
X75n1512_p0213b01║門以表其位，余遂周延四阿，環以廊廡，繢二大士之
X75n1512_p0213b02║像，繒蓋幢幡，以成就之。嗚呼！有能求無生之生者，知
X75n1512_p0213b03║舟筏之存乎是。遂以天台十疑論書于墻宇，使觀者
X75n1512_p0213b04║起信焉。
X75n1512_p0213b05║八年，法師智𧦬者，悟解絕倫，多所撰著。然寡徒侶，因
X75n1512_p0213b06║棄講居衡岳寺。每覽所撰，必一唱三歎，以為吾達解
X75n1512_p0213b07║如此，而不遇賞音。偶一日，有耆宿至，借𧦬著述而閱
X75n1512_p0213b08║之，乃曰：汝識至高，頗符佛意。今寡徒眾，蓋闕人緣耳。
X75n1512_p0213b09║佛猶不能度無緣，況初心者乎？可辦食布施飛走，卻
X75n1512_p0213b10║後二十年，當自有眾。言訖，恍然不見。𧦬遂如其教，鬻
X75n1512_p0213b11║衣單，易米炊之。散郊外，感群烏大集，搏飯而去。𧦬祝
X75n1512_p0213b12║之曰：食吾飯者，願為法侶。後二十年，𧦬往鄴城開講，
X75n1512_p0213b13║座下有眾千餘人，果皆少年比丘。
X75n1512_p0213b14║是歲，道樹禪師卒。師初參神秀禪師，得旨結茅于壽
X75n1512_p0213b15║州三峰山。有野人服色素朴，言譚詭異，或時化現佛．
X75n1512_p0213b16║菩薩．聲聞．天仙等形，或放異光，或出聲響，夭幻百端。
X75n1512_p0213b17║師之學徒常為驚怖，皆莫能測。如此凡十年，方滅迹
X75n1512_p0213b18║不見。師告眾曰：野人作無限伎倆，眩惑於人，只消老
X75n1512_p0213b19║僧不見不聞。伊伎倆有窮，吾不見不聞無盡。繇是遠
X75n1512_p0213b20║近聞之，靡不欽服。所謂見恠不恠，其怪自敗云。
X75n1512_p0213b21║九年正月，百丈懷海禪師示寂，春秋九十有五。師福
X75n1512_p0213b22║州長樂人，丱歲離塵，三學該鍊。屬馬祖闡化江西，師
X75n1512_p0213b23║傾心依附，與西堂智藏禪師同號入室。時馬祖之門，
X75n1512_p0213b24║會學千百二大士為角立焉。及祖迁化，師往新吳百
X75n1512_p0213c01║丈山，居未期月，而玄學之徒，四方輻湊。師雖臘高，凡
X75n1512_p0213c02║作息必與眾同均。甞謂一日不作，則一日不食。僧問：
X75n1512_p0213c03║如何是大乘頓悟法門？師曰：汝等先歇諸緣，休息萬
X75n1512_p0213c04║事。善與不善，世出世間，一切諸法，莫記憶，莫緣念。放
X75n1512_p0213c05║捨身心，令其自在。心如木石，無有辨別。心無所行，心
X75n1512_p0213c06║地若空，慧日自現，如雲開日出相似，名為解脫人。對
X75n1512_p0213c07║一切境，心無靜亂，不攝不散。一切聲色，無有滯礙。是
X75n1512_p0213c08║非好醜，是理非理，諸知見總盡，不被繫縛，處心自在，
X75n1512_p0213c09║名初發心菩薩，便登佛地。若垢淨心盡，不住繫縛，不
X75n1512_p0213c10║住解脫，無一切有為無為縛脫。平等心量，處於生死，
X75n1512_p0213c11║其心自在。畢竟不與虗幻塵勞蘊界生死諸入和合，
X75n1512_p0213c12║逈然無寄。一切不拘，去留無礙。往來生死，如門開相
X75n1512_p0213c13║似。若遇種種苦樂不稱意事，心無退屈，不念名聞衣
X75n1512_p0213c14║食，不貪功德利益，不為世法之所滯，心雖親受苦樂，
X75n1512_p0213c15║不干于懷，鹿食接命，補破禦寒[一/几][一/几]，如愚如聾相似。
X75n1512_p0213c16║稍有親分，於生死中廣學知解，求福求智，於理無益，
X75n1512_p0213c17║即被解境風漂，卻歸生死海裏。佛是無求人，求之即
X75n1512_p0213c18║乖；理是無求理，求之即失。若取於無求，復同於有求，
X75n1512_p0213c19║此法無實無虗。若能可生心，知木石相似，不為陰界
X75n1512_p0213c20║五欲八風之所漂溺，即生死因斷，去住自由。僧問：如
X75n1512_p0213c21║今受戒，身心清淨，已具諸善，得解脫否？答曰：少分解
X75n1512_p0213c22║脫，未得心解脫。問：云何是心解脫？答曰：不求佛，不求
X75n1512_p0213c23║知解，垢淨情盡，亦不守無求為是，不住盡處，亦不畏
X75n1512_p0213c24║地獄苦，不愛天堂樂，一切法不拘，始名為解脫無礙。
X75n1512_p0214a01║汝莫言有少分戒善，將為便了，有河沙無漏戒定慧
X75n1512_p0214a02║門，都未涉一毫在。努力猛作，莫待耳聾眼暗，頭白面
X75n1512_p0214a03║皺，老苦及身，眼中流淚，心裏慞惶，未有去處。到恁麼
X75n1512_p0214a04║時，整理手脚不得也。縱有福智多聞，都用不著為緣，
X75n1512_p0214a05║念諸境不知返照，復不見佛道，一生所有惡業，悉現
X75n1512_p0214a06║於前，變為好境，隨所見重處受生，都無自由分。龍畜
X75n1512_p0214a07║良賤，亦總未定。問：如何得自由？答曰：如今對五欲八
X75n1512_p0214a08║風，情無取捨，垢淨俱亡，如日月在空，不緣而照，亦如
X75n1512_p0214a09║香象截流而過，更無疑滯。此人天堂地獄所不能攝
X75n1512_p0214a10║也。凡讀經看教，皆須宛轉歸就自己。但是一切言教，
X75n1512_p0214a11║只明如今覺性，自己俱不被一切有無諸法境轉，是
X75n1512_p0214a12║名導師。能照破一切有無境法，是名金剛。即有自由
X75n1512_p0214a13║獨立分。若不能恁麼，縱令誦得十二韋陀經，只成增
X75n1512_p0214a14║上慢，却是謗佛，不是修行。讀經看教，若准世間，是好
X75n1512_p0214a15║善事。若向明眼人邊數，此是壅塞人。十地之人脫不
X75n1512_p0214a16║去，流入生死河。但不用求覔知解語言義句，離一切
X75n1512_p0214a17║有無諸法透過三句外，自然與佛無差。既自是佛，何
X75n1512_p0214a18║患佛不解語？只恐不是佛，被一切有無諸法轉，不得
X75n1512_p0214a19║自由。是以理未立，先有福智載去，如賤使貴。不如於
X75n1512_p0214a20║理先立，後有福智臨時作得主，握土為金，變海水為
X75n1512_p0214a21║酥酪，破須彌山為微塵，於一義作無量義，於無量義
X75n1512_p0214a22║作一義。師每說法竟，大眾下堂，乃召之。大眾回首，師
X75n1512_p0214a23║云：是什麼？諸方目為百丈下堂句。
X75n1512_p0214a24║師以禪宗肇自少室，至曹溪以來，多居律寺，說法住
X75n1512_p0214b01║持，未有規度，乃剏意別立禪居。凡具道眼，有可尊之
X75n1512_p0214b02║德者，號曰長老。既為化主，即處於方丈，不立佛殿，唯
X75n1512_p0214b03║樹法堂，表佛祖的傳受，當代為尊也。學眾無多少，無
X75n1512_p0214b04║高下，並入僧堂，依臈次安排。設長連牀，施椸架，掛搭
X75n1512_p0214b05║道具。臥必斜枕床唇，以其坐禪既久，略偃息而已。除
X75n1512_p0214b06║入室請益，任學者勤惰，或上或下，不抱常准。其闔院
X75n1512_p0214b07║大眾，朝參夕聚，長老上堂陞座，主事徒眾，鴈立側聆，
X75n1512_p0214b08║主賓問酧，激揚宗要。齋粥二時，隨眾均遍，行普請法，
X75n1512_p0214b09║上下均力也。置十務寮舍，每用主領一人營眾事，令
X75n1512_p0214b10║各司其局。或有假號竊形，混于清眾，并別置喧撓之
X75n1512_p0214b11║事，即維那撿舉，抽下本位掛搭，擯令出院。或彼有所
X75n1512_p0214b12║犯，即以柱杖杖之。集眾燒衣鉢道具，遣逐由偏門而
X75n1512_p0214b13║出，以示耻辱焉。其大要如此。其後叢林日盛，當代宗
X75n1512_p0214b14║師，從而廣之，今所謂禪苑清規者備矣。
X75n1512_p0214b15║論曰：孔子曰：齊一變至於魯，魯一變至於道。夫豈
X75n1512_p0214b16║唯儒，吾釋亦然。自大教東流，至佛圖澄而盛，由澄
X75n1512_p0214b17║而得道安，由安而遠公出焉。教門紀綱，於是乎粲
X75n1512_p0214b18║然大備，如宗門者。自曹溪之沒，道在天下，南嶽出
X75n1512_p0214b19║而振之，由南嶽而得馬祖，由馬祖而得百丈。當百
X75n1512_p0214b20║丈時，天下禪學之盛，視曹溪而過之百倍。海即其
X75n1512_p0214b21║盛，為之規矩以閉邪，為之法度以御遠，叢林守之，
X75n1512_p0214b22║四五百年有如一日，茲皆三變而後大成也。嗚呼！
X75n1512_p0214b23║微百丈，天下叢林曷有今日哉？
X75n1512_p0214b24║九年，河東柳子厚製南嶽大明律師碑，其詞曰：儒以
X75n1512_p0214c01║禮立仁義，無之則壞；佛以律持定慧，去之則喪。是以
X75n1512_p0214c02║離禮於仁義者，不可與言儒；異律於定慧者，不可與
X75n1512_p0214c03║言佛。達是道者，惟大明師。師姓歐陽氏，號曰慧開。唐
X75n1512_p0214c04║開元二十一年始生，天寶十一載始為浮圖，大曆十
X75n1512_p0214c05║一年始登壇為大律師，貞元十五年十一月十日卒。
X75n1512_p0214c06║元和九年正月，其弟子懷信．道嵩．尼無染等，命高道
X75n1512_p0214c07║僧靈嶼為行狀，列其行事，願刊之茲碑。宗元今掇其
X75n1512_p0214c08║大者言曰：師先因宦，世家潭州，為大族勳烈爵位。今
X75n1512_p0214c09║不言，大浮圖也。凡浮圖之道衰，其徒必小律而去經，
X75n1512_p0214c10║大明恐焉。於是從峻洎偘，以究戒律，而大法以立；又
X75n1512_p0214c11║從秀洎昱，以通經教，而奧義以修。由是二道出入隱
X75n1512_p0214c12║顯，後學以不惑，來求以有得。廣德三年，始立大明寺
X75n1512_p0214c13║于衡山，詔選居寺僧二十一人，師為之首。乾元三年，
X75n1512_p0214c14║又命衡山立毗尼藏，詔講律僧七人，師應其數。凡其
X75n1512_p0214c15║衣服器用，動有師法；言語行止，皆為物軌。執巾匜，奉
X75n1512_p0214c16║杖屨，為侍者數百；剪髦髮，被教戒，為學者數萬。得眾
X75n1512_p0214c17║若獨，居尊若卑，晦而光，介而大，浩浩焉無以加也。其
X75n1512_p0214c18║塔在祝融峰西趾下，碑在塔東。詞曰：儒以禮行，覺以
X75n1512_p0214c19║律興。　一歸真源，無大小乘。　大明之律，是定是慧。
X75n1512_p0214c20║　丕窮經教，為法出世。　化人無量，垂裕無際。　詔
X75n1512_p0214c21║尊碩德，威儀有繼。　道徧大洲，徽音勿替。　祝融西
X75n1512_p0214c22║麓，洞庭南裔。　金石刻辭，彌億千歲。
X75n1512_p0214c23║子厚復題其碑陰曰：凡葬大浮圖，無竁穴，其於用碑
X75n1512_p0214c24║不宜。然昔之公室，禮得用碑以葬，其後子孫因宜不
X75n1512_p0215a01║去，遂銘德行，用圖久於世。及秦刻山石，號其功德，亦
X75n1512_p0215a02║謂之碑，而其用遂行。然則雖浮圖亦宜也。凡葬大浮
X75n1512_p0215a03║圖，其徒廣則能為碑。晉、宋尚法，故為碑者多法。梁尚
X75n1512_p0215a04║禪，故碑多禪。法不周施，禪不大行，而律存焉，故近世
X75n1512_p0215a05║碑多律。凡葬大浮圖，未甞有比丘尼主碑事。今惟無
X75n1512_p0215a06║染實來，涕淚以求，其志益堅，又能言其師他德尤備，
X75n1512_p0215a07║故書之碑陰。而師凡主戒事二十二年，宰相齊公映．
X75n1512_p0215a08║李公必．趙公憬．尚書曹主皐．斐公胄．侍郎令狐公峘，
X75n1512_p0215a09║或師或友，齊親執經受大義為弟子。又言師始為童
X75n1512_p0215a10║時，夢大人縞冠素寫來告曰：居南嶽大吾道者，必爾
X75n1512_p0215a11║也。已而信然。將終，夜有光明，笙磬之聲，眾咸見聞。若
X75n1512_p0215a12║是類甚眾。以儒者所不道，而無染勤以為請，故末傳
X75n1512_p0215a13║焉。無染，韋氏女，世顯貴，今主衡山戒法十年。南海經
X75n1512_p0215a14║略馬總以曹溪六祖未有諡，請于朝，天子賜諡曰大
X75n1512_p0215a15║鑑。總乃命河東柳宗元撰賜諡碑，其詞曰：扶風公廉
X75n1512_p0215a16║問嶺南三年，以佛氏第六祖未有稱號，疏聞於上，詺
X75n1512_p0215a17║諡大鑑禪師，塔曰靈照之塔。元和十年十月十三日，
X75n1512_p0215a18║下尚書祠部，符到都府，公命部吏洎州司功椽告于
X75n1512_p0215a19║其祠，幢盖鐘鼓，增山盈谷，萬人咸會，若聞鬼神。其時
X75n1512_p0215a20║學者千有餘人，欣踴奮勵，如師復生，則又感悼涕慕，
X75n1512_p0215a21║如師始亡。因言曰：自有生物，則好鬪奪相賊殺，喪其
X75n1512_p0215a22║本實，誖乖淫流，莫克返于初。孔子無大位，沒以餘言
X75n1512_p0215a23║持世，更楊、墨、黃、老益雜，其術分裂，而吾浮圖說後出，
X75n1512_p0215a24║推離還源，合所謂生而靜者。梁氏好作有為師，達磨
X75n1512_p0215b01║譏之，空術益顯，六傳至大鑑。大鑒始以能勞苦服役，
X75n1512_p0215b02║一聽其言，言希以究，師用感動，遂受信器，遁隱南海
X75n1512_p0215b03║上，人無聞知。又十六年，度其可行，乃居曹溪為人師，
X75n1512_p0215b04║會學去來，常數千人。其道以無為為有，以空洞為實，
X75n1512_p0215b05║以廣大不蕩為歸。其教人，始以性善，終以性善，不假
X75n1512_p0215b06║耘耡，本其靜矣。中宗聞名，使幸臣再徹，不能致，取其
X75n1512_p0215b07║言以為心術。其說具在，今布天下，凡言禪皆本曹溪。
X75n1512_p0215b08║大鑑去世百有六年，凡治廣部而以名聞者以十數，
X75n1512_p0215b09║莫能揭其號。今乃始告天下，得大諡，豐佐吾道，其可
X75n1512_p0215b10║無辭？公始立朝，以儒重，刺虔州，都護安南。由海中大
X75n1512_p0215b11║蠻夷，連身毒之西，浮舶聽命，咸被公德。受鑒毒縣節
X75n1512_p0215b12║鉞，來蒞南海。屬國如林，不殺不怒，而人畏無噩，允克
X75n1512_p0215b13║光于有仁。昭列大鑑，莫如公宜。其徒之老，乃易石于
X75n1512_p0215b14║宇下，使來謁辭。其辭曰：達磨乾乾，傳佛語心。六承其
X75n1512_p0215b15║授，大旂是臨。勞勤專默，終揖于深。抱其信器，行海之
X75n1512_p0215b16║陰。其道爰施，在溪之曹。庬合猥附，不夷其高。傳告咸
X75n1512_p0215b17║陳，唯道之褒。生而性善，在物而具。荒流奔軼，乃萬其
X75n1512_p0215b18║趣。匪思愈亂，匪覺滋誤。由師內鑑，咸獲於素。不植乎
X75n1512_p0215b19║根，不耘乎苗。中一外融，有粹孔昭。在帝中宗，聘言于
X75n1512_p0215b20║朝。陰翊王度，俾人逍遙。越百有六祀，號諡不紀。由扶
X75n1512_p0215b21║風公，告今天書。尚書既復，大行乃誄。光于南土，其法
X75n1512_p0215b22║再起。厥徒萬億，同悼齊喜。惟師教所被，洎扶風公所
X75n1512_p0215b23║履，咸戴天子。天子休命，嘉公德美。溢于海夷，浮圖是
X75n1512_p0215b24║視。師以仁傳，公以仁理。謁辭圖堅，永胤不已。
X75n1512_p0215c01║本朝紹興二年，東坡居士過曹溪，題曰釋迦以文教。
X75n1512_p0215c02║其譯于中國，必託於儒之能言者，然復傳遠，故大乘
X75n1512_p0215c03║諸經至首楞嚴，則委曲精盡，勝妙獨出，以房融筆授
X75n1512_p0215c04║故也。柳子厚南遷，始究佛法，作曹溪、南嶽諸碑，妙絕
X75n1512_p0215c05║古今，而南華今無石刻。長老重辨師儒釋兼通，道學
X75n1512_p0215c06║純備，以謂自唐至今，頌述祖師者多矣，未有通亮典
X75n1512_p0215c07║則如子厚者，盖推本其言，與孟軻氏合，其可不使學
X75n1512_p0215c08║者日見而誦之，乃具石請予書其文。
X75n1512_p0215c09║論曰：中庸曰：自誠明之謂性，自明誠之謂教。又曰：
X75n1512_p0215c10║天有四時，春夏秋冬，雨風霜雪，皆教也。地載神奇，
X75n1512_p0215c11║神奇流形，品物露生，無非教也。吾釋法華經云：諸
X75n1512_p0215c12║佛智慧，甚深無量。六祖曰：理甚深也。又云：其智慧
X75n1512_p0215c13║門，難解難入。六祖曰：教甚深也。然吾宗指示心法，
X75n1512_p0215c14║必曰：山河大地，色空明暗，凡諸物象，皆性所現見。
X75n1512_p0215c15║性則觸物而真，觸物而真，則物我會融而無物矣。
X75n1512_p0215c16║以無物故，縱目所見，縱口所談，無非教也。教則自
X75n1512_p0215c17║明而誠，性則自誠而明者，明與誠，盖定與慧、寂與
X75n1512_p0215c18║照之異名也。是以性理甚深，而教門難入，入則謂
X75n1512_p0215c19║之教，見乃謂之性也。大哉！吾祖之言性教，殆與中
X75n1512_p0215c20║庸符合矣。故子厚著吾祖之碑，而東坡稱之，以謂
X75n1512_p0215c21║推本其言，與孟軻氏合。於戲！子厚𠁗然不以儒佛
X75n1512_p0215c22║為異趣，抑妙乎性教者歟？賢哉！
X75n1512_p0215c23║
X75n1512_p0215c24║隆興佛教編年通論卷第二十一