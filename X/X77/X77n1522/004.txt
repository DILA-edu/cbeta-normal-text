X77n1522_p0094a01║新脩科分六學僧傳卷第四
X77n1522_p0094a02║淛東沙門　曇噩　述
X77n1522_p0094a03║慧學
X77n1522_p0094a04║傳宗科
X77n1522_p0094a05║唐智晞潁川陳氏子也。後以宦遊，徙居閩越。晞宿寤
X77n1522_p0094a06║世幻，欲脫塵緣，而聞智者以三觀之，指王化台嶺。年
X77n1522_p0094a07║二十，始獲奉覲，定為師資，律儀具足，定業脩進。既而
X77n1522_p0094a08║智者示滅，遺命晞居佛壟之脩禪道場。久之，度水將
X77n1522_p0094a09║構經臺，工以香鑪峯多檉柏，宜伐以給用，即白晞，晞
X77n1522_p0094a10║不可，曰：山靈未易犯也。明日遽使往，侍者曰：和尚謬
X77n1522_p0094a11║耶？昨不許而今反之，柰何？晞語之故，蓋夜夢有若送
X77n1522_p0094a12║疏獻檉柏者。先是智者甞買傍海地數百里為放生
X77n1522_p0094a13║池，歷陳隋，所在官司禁漁捕如法，至是頑民無賴悉
X77n1522_p0094a14║自縱。晞知之，因偕頂禪師焚香禱智者，自爾梁滬無
X77n1522_p0094a15║所得，而漁者相約以進善。一日戒弟子通亘曰：晚當
X77n1522_p0094a16║有僧至。俄有著納執錫擎鉢之僧，見千二十步之外
X77n1522_p0094a17║趨東而隱，即有鐘聲發東谷，晞曰：此召我也。乃使治
X77n1522_p0094a18║湯沐，夜坐臺上，執如意說法辭眾，寂然良久，弟子相
X77n1522_p0094a19║與號呼以慟，復開目曰：生死世相，寧足悲耶？去勿閙
X77n1522_p0094a20║亂。吾又曰：吾入道來，脇不著牀四十九年矣，然於信
X77n1522_p0094a21║施香火曾莫敢負，而汝等尤當䇿勤以相繼也。弟子
X77n1522_p0094a22║問所往生，云：吾疇昔之夢，兜率處天之西北，宮殿青
X77n1522_p0094a23║色，先師智者在焉，左右天人皆坐寶座，一座獨空。吾
X77n1522_p0094a24║問其故，先師答曰：灌頂却後六年當來坐此。是知往
X77n1522_p0094b01║生之効矣。翌旦，命寺眾早齊，有來候疾者，齋罷辭去，
X77n1522_p0094b02║晞留之曰：辛苦遠來，且待須臾如何？其人固辭，復語
X77n1522_p0094b03║曰：若不住，可疾去，雨且至矣。是時天日方明，淨無雲
X77n1522_p0094b04║翳，頃焉而晞告終，雨驟甚，貞觀元年十二月十八日
X77n1522_p0094b05║也，壽七十有二，葬智者龕前二百步。
X77n1522_p0094b06║唐法嚮生楊州海陵葛岡之李氏。軀幹八尺，眉目秀
X77n1522_p0094b07║整，儀狀傑然。性嚴恪，寡言咲，足下有黑子，相者以為
X77n1522_p0094b08║當得天下重名。年十六即出家，行頭陀，清淨自居，尤
X77n1522_p0094b09║習誦法華。攝山棲霞寺恭禪師為開室於寺側，使脩
X77n1522_p0094b10║智者懺法三七日，屢見瑞應。後入京師，還鄉里大寧
X77n1522_p0094b11║寺禪坐，從寺僧智喜請也。一日晝臥，驚起曰：火發。喜
X77n1522_p0094b12║匍匐四出，顧視無所有。嚮曰：五眩，妄有所見耳。明日
X77n1522_p0094b13║又如，此者凡三度，乃之寧海。未幾而盜李子通陷海
X77n1522_p0094b14║陵，焚蕩殆盡。時虎害殊甚，方設齊祈禳，忽一虎入室
X77n1522_p0094b15║掠人去，嚮逐後呼曰：何造次可放此人？虎遂放之，若
X77n1522_p0094b16║有知者。俄虎群集，嚮徧以杖扣其頭，為說法。尋欲游
X77n1522_p0094b17║天台，謂弟子曰：吾於天台，勢莫能至，徒與江南一山
X77n1522_p0094b18║有緣爾。及過江，止江陰，緇素欽仰，為創構定山寺。久
X77n1522_p0094b19║之，復於鹽亭之孤山創構正見寺而處焉。貞觀四年
X77n1522_p0094b20║冬，遽告別門人曰：吾比夢惡病，且弗起矣。臥二十日，
X77n1522_p0094b21║索湯盥沐，剃髮，面西趺坐而終，壽八十七。始，嚮欲以
X77n1522_p0094b22║身施鳥獸，且慮嚼嚙狼藉，見者譏議，乃使葬山之西
X77n1522_p0094b23║南隅。至是，掘地得石，其陷處僅爾容柩，而累塔其上。
X77n1522_p0094b24║嚮平昔言多預驗。貞觀二年，嚮每獨語曰：幽州女子
X77n1522_p0094c01║以烏絲布頭巾託常州賈人寄我，今久不來，何也？遣
X77n1522_p0094c02║弟子逆之，纔及門而或果以巾至，嚮得則把玩嗟惋，
X77n1522_p0094c03║亟碎裂分之，人一片有不得者，時以為疑。三年，詔括
X77n1522_p0094c04║天下僧尼之義寧間私度者，悉罷歸編戶，而頭巾之
X77n1522_p0094c05║讖著白矣。是歲，大雪深數尺，嚮語弟子索新菜，弟子
X77n1522_p0094c06║答以雪寒，非得菜時，曰：山上有。於是如言上山，行數
X77n1522_p0094c07║里，至一樹下，果得菜，皆青嫩可羮茹。
X77n1522_p0094c08║唐灌頂字法雲，姓吳氏。其先常州之義興人，祖避地
X77n1522_p0094c09║臨海之章安，遂居焉。頂生三月而亡，其父未能言，母
X77n1522_p0094c10║偶稱佛法僧號，而頂斆之，音句清辯，家人驚異。於是
X77n1522_p0094c11║攝靜寺拯法師聞而歎曰：此子非凡。母因以非凡名
X77n1522_p0094c12║之。七歲，使事拯為弟子，所業日進。年二十受具，而譽
X77n1522_p0094c13║益起矣。逮乎拯終，則當陳之至德初也。天台智者顗
X77n1522_p0094c14║公出涖光宅，而頂從之，研繹觀門，頻蒙印可。陳祚告
X77n1522_p0094c15║窮，乃隨智者游歷廬阜，久留江陵玉泉寺。隋開皇十
X77n1522_p0094c16║一年，煬帝以晉邸出鎮維楊，從智者授王歸戒。俄旋
X77n1522_p0094c17║台嶺，又從之。十七年，智者疾，頂執侍如禮。未幾而智
X77n1522_p0094c18║者告終，奉遺命以智者手書信物訃晉邸。而教旨遣
X77n1522_p0094c19║揚州總管府司馬王弘送頂還山，仍就山飯千僧，以
X77n1522_p0094c20║致追慕之意，且規置國清寺。仁壽元年，晉王以太子
X77n1522_p0094c21║嗣位，頂入賀，兼謝置國清。詔遣散騎侍郎張乾威送
X77n1522_p0094c22║還山，仍賜帛三千疋、氈三百領，就山飯千僧，又加飾
X77n1522_p0094c23║其寺焉。二年，詔曰：夏序炎赫，道體休宜，禪悅資神，故
X77n1522_p0094c24║多佳致。近令慧日道場、莊論二師講淨名經，全用智
X77n1522_p0095a01║者義疏，判釋經文。禪師既是大師高足，法門委寄，今
X77n1522_p0095a02║遣延屈，必蒙霈然，并法華經疏隨使入京也。佇遲來
X77n1522_p0095a03║儀，書不盡意。頂於是入京，為留三夏。大業七年，上治
X77n1522_p0095a04║兵涿野，詔見行在所。貞觀六年八月七日，以疾終於
X77n1522_p0095a05║國清寺，壽七十二。先是謂弟子曰：甞聞之彌勒經，如
X77n1522_p0095a06║來入滅，香煙若雲：汝多燒香，吾將去矣。因垂戒諸子。
X77n1522_p0095a07║既而起立合掌，如有所見而敬者，且口稱彌陀號云。
X77n1522_p0095a08║越九日，窆於寺之南山。頂姿性慈攝，利物有方。其村
X77n1522_p0095a09║之人有病者，其子奔馳求救，頂方焚旃檀香轉經，病
X77n1522_p0095a10║者聞香氣輒愈。且安洲樂安之南嶺尤奇秀，頂每過
X77n1522_p0095a11║則環視愛之，歎曰：恨不夷坦爾，顧非可以匡眾開講
X77n1522_p0095a12║乎！未旬浹而白沙黃壤，湧起如鏡面。甞講涅槃於𨽻
X77n1522_p0095a13║業寺，鐘鼓交作而海寇至，干盾搶攘，頂無懼色，踞猊
X77n1522_p0095a14║持麈自如，而宼遽驚走。蓋皆是人長丈餘，執戈戟以
X77n1522_p0095a15║擬至。佛壟諸徒累石塔，別須二石為戶，而弟子光英
X77n1522_p0095a16║得石而厚丈，頂漫，舉杖畫其中曰：如是乃可用。則石
X77n1522_p0095a17║應手裂為二，施之於塔，雖巧匠猶不之及。其弘法華
X77n1522_p0095a18║於稱心精舍時，吉藏法師心服其記義，遂散眾東下，
X77n1522_p0095a19║餐稟其指。夫智者之才辯，能持之者，唯頂而已。故其
X77n1522_p0095a20║錄具在，今不繁序。碑則常州弘善寺沙門法宣文也。
X77n1522_p0095a21║唐智首出安定皇甫氏，晉玄晏先生裔孫也。後徙漳
X77n1522_p0095a22║濵，因世居之。初依相之雲門寺稠公上足智旻禪師
X77n1522_p0095a23║出家，旻以為戒誠定慧之本，首方童穉，使先服習。既
X77n1522_p0095a24║而其母亦於官寺薙落，名法施，八敬五儀，尼眾推重。
X77n1522_p0095b01║然首雖割愛，尚爾鐘情，欲其夙與法流盛霑道味，乃
X77n1522_p0095b02║啟於旻，授以具足。首尋周訪師表，寔難其人。如是三
X77n1522_p0095b03║載，始遂素心，時則年二十有二矣。雖甞冥感，所證終
X77n1522_p0095b04║未易知。又祈禱於古佛塔前，佛現摩頂，而後益信不
X77n1522_p0095b05║疑。自爾教成行備，會貫部文道洪之席，同侶七百，鋒
X77n1522_p0095b06║穎如林。至於研辭覈義，亢厥宗猷，則首無與讓。故未
X77n1522_p0095b07║至立年，頻陞高座。靈裕法師，釋門之雄伯也，提攜緇
X77n1522_p0095b08║屬，親預末筵，學者榮之。隋興，文皇為文穆后造大禪
X77n1522_p0095b09║定道場於京師，以薦冥福。詔起旻師等，而首侍入關，
X77n1522_p0095b10║止禪定。每敷弘之暇，考定三藏眾經辭指，著五部區
X77n1522_p0095b11║分鈔三十一卷。況秦中專奉僧祇，洪遵律師創開四
X77n1522_p0095b12║分，茲則標宗控會，渙然大通。負笈之賓，日填堂宇，遵
X77n1522_p0095b13║亦贊相，以成其美。大業初，詔住大禪定道場。俄而抽
X77n1522_p0095b14║撤餘資，樹雙塔於雲門故墟，以表出家受戒之地。貞
X77n1522_p0095b15║觀初，天竺三藏主翻譯事，詔證律義。八年，詔充弘福
X77n1522_p0095b16║寺上座。蓋高宗在東宮，而皇后穆氏薨背，故建茲寺，
X77n1522_p0095b17║以慰聖善之思，尤欲致首以嚴其紀綱云。九年四月
X77n1522_p0095b18║二十二日，以宿疾加劇而卒，壽六十九。訃聞，皇上哀
X77n1522_p0095b19║悼，詔喪事所須，有司務令周備，仍賜葬地十畝於京
X77n1522_p0095b20║城西郊之龍首原。僕射房玄齡、詹事杜正倫皆受戒
X77n1522_p0095b21║弟子，共勒碑以播芳烈，許敬宗撰文。首終始開講，僅
X77n1522_p0095b22║百徧抑固，其勤於弘演如此。
X77n1522_p0095b23║唐智璪出清河張氏。晉南渡，遂居臨海。祖元秀，父文
X77n1522_p0095b24║懷，皆梁、陳顯宦。年十七，失怙恃，且染羸疾。夜臥月中，
X77n1522_p0095c01║心念月光菩薩，願被悲濟。久之，夢人形色非常，曰：我
X77n1522_p0095c02║從東方來，為汝治病。即吮其身。如此三夜，自爾稍瘳。
X77n1522_p0095c03║且知三寶可以依賴，遽投安靜寺慧憑法師出家。尋
X77n1522_p0095c04║依智者，服膺受道，乃行法華懺悔於山中。二七之夜，
X77n1522_p0095c05║夢九頭龍踴地昇空。旦問智者，智者曰：此其謂以法
X77n1522_p0095c06║華之指破無明，入法性空耶？陳至德四年，永陽王智
X77n1522_p0095c07║伯鎮會稽，遣使迎智者，而璪侍行。於是復行法華三
X77n1522_p0095c08║昧於寶林寺。夜若有撼戶扇者，問之，則曰：我來看燈
X77n1522_p0095c09║耳。寺有慧成禪師者，其所居之房，僅隔一壁，具聞當
X77n1522_p0095c10║時問答聲，謂其弟子曰：此必鬼也，璪其殆哉！明日開
X77n1522_p0095c11║戶，璪無恙，歎異以為不可及。次夜，堂內六燈而滅其
X77n1522_p0095c12║五，其一僅存，以照行道。訖三七夜，見一青衣者讚言
X77n1522_p0095c13║善哉而隱。且甞乞食於剡之孝行村，主人誤以毒蕈
X77n1522_p0095c14║饌璪，璪去而主人之黨皆嘔泄垂死，服良藥乃止。因
X77n1522_p0095c15║亦以所服藥遠遺璪，璪無所覺，笑謝而已。隋大業元
X77n1522_p0095c16║年，覲煬帝於江都，慰喻賜賚優渥。歷七年，凡八覲，其
X77n1522_p0095c17║顧遇之禮不少衰。貞觀十二年卒，春秋八十有三。
X77n1522_p0095c18║唐法順姓杜氏，雍之萬年人。年十八，棄俗從因聖寺
X77n1522_p0095c19║僧珍禪師出家。珍魏氏，素習定學。先是京師之東，有
X77n1522_p0095c20║地亢爽，俗號馬頭，珍營而居之。方鳩工善類，子來倏
X77n1522_p0095c21║就端緒。有犬身黃足白，然不知其所從至，日銜負土
X77n1522_p0095c22║木，尤勤効。時過中，雖饑不食。事聞，詔所司日給米三
X77n1522_p0095c23║升，以旌異之。及其斃，則工亦告備矣。惟珍端坐終日，
X77n1522_p0095c24║燕嘿自怡。順侍旁既久，其神領意會之妙，豈復可量
X77n1522_p0096a01║哉。甞化慶州之民設會，始約五百人，及期而至者加
X77n1522_p0096a02║倍。檀越有難色，順曰：幸給之，無憂也。已而人皆厭足
X77n1522_p0096a03║無所欠，然亦不知其增益之自云。牛馬性本馴，河江
X77n1522_p0096a04║弘暢。二張家所畜類，觝齧莫能制。順過之，二張以告，
X77n1522_p0096a05║即為說慈悲法，觝齧頓息。驪山地多虫蟻，順將領眾
X77n1522_p0096a06║坐夏其間，而慮乏蔬茹，乃圃而禱之。蒔種滋茂，絕蠧
X77n1522_p0096a07║蝕，間示人以癰腫潰膿，流血霑汙。而人之愛敬者，甚
X77n1522_p0096a08║而求吮之，其次求拭之。順既愈，而吮者之口，拭者之
X77n1522_p0096a09║帛，香氣久不散。三原縣民田薩埵者患生聾，張蘇者
X77n1522_p0096a10║患生啞，順俱召使前，而聾者能聞，啞者能語矣。武功
X77n1522_p0096a11║縣僧為龍所魅，病，眾以請順。未幾，僧作龍語曰：禪師
X77n1522_p0096a12║既來，義不可以久住。其僧病尋已。此皆物之具有情
X77n1522_p0096a13║識，而若足以感動者。至於無情識而感動焉，則或難
X77n1522_p0096a14║以理推矣。行南野黃渠，適泛漲，方揭厲，水忽中斷不
X77n1522_p0096a15║流，因徑濟，如遵平陸。既濟而水復流，洶湧益甚，見者
X77n1522_p0096a16║駭服。至若刊神樹，撤鬼祠，斥遠巫覡，又其迹之粗者
X77n1522_p0096a17║也。貞觀十四年，無疾坐逝於京師南郊之義善寺，春
X77n1522_p0096a18║秋八十四。葬樊川之北原，顏色經月丰潤。閱三朞，開
X77n1522_p0096a19║龕視之，骸不仆散。弟子智儼，名貫至相，振績京皐，闡
X77n1522_p0096a20║述華嚴攝論，以繼其烈。
X77n1522_p0096a21║唐慈藏新羅國王諸公子也。金氏父武林，官為蘇判，
X77n1522_p0096a22║異貴如中朝一品。然素諳佛理，而未有嗣息，乃造觀
X77n1522_p0096a23║音經千部，因致祈禱意，且曰：苟有所出，將使續慧命
X77n1522_p0096a24║而度生類，非敢冀以亢家門、顯祖宗也。既而其母夢
X77n1522_p0096b01║星入懷以娠，及其娩，適與先佛同月日，識者以為瑞。
X77n1522_p0096b02║性聰敏，入小學，即能徧覧。稍長，益習空寂法，而世俗
X77n1522_p0096b03║念無所蔕芥。會併喪二親，尋麻衣草屨，遁居林壑。構
X77n1522_p0096b04║小室，周樹荊棘，坐則懸髮梁上，小困則頓撼鉤刺，輒
X77n1522_p0096b05║至醒寤。所脩白骨觀，日以明利，而無復昏散二障矣。
X77n1522_p0096b06║俄而王以其次當紹位，屢徵不為起，復遣使謂曰：能
X77n1522_p0096b07║起則已，否將造山手刃之。藏曰：吾寧持戒死，無或犯
X77n1522_p0096b08║戒生。王聞而媿服焉，遂命薙落受具。久之，屏絕往來，
X77n1522_p0096b09║粮粒空乏。時有異烏銜果饋獻，亦就藏掌共食，每候
X77n1522_p0096b10║日中以為常。然尤媿於無以利物，甞夢偉丈夫二人
X77n1522_p0096b11║語曰：卿欲何為？藏曰：惟欲利眾生耳。丈夫以五戒法
X77n1522_p0096b12║授之，曰：是可以利眾生者。且曰：吾以愍汝故，自忉利
X77n1522_p0096b13║天來。語訖而覺。於是藏出山僅一月，士女之獲授五
X77n1522_p0096b14║戒者徧國中。貞觀十二年，偕弟子僧實等十餘人至
X77n1522_p0096b15║京師，詔住勝光別院，共施豐縟。而或有以其充物動
X77n1522_p0096b16║忮心者，夜闖其戶，則驚悸莫敢前，旦從藏悔罪，受戒
X77n1522_p0096b17║而去。當是時，雖生盲者，見藏則復覩，以故遠近趨附
X77n1522_p0096b18║日千計。上以其地非藏所堪處，詔徙終南山雲際寺，
X77n1522_p0096b19║別居嵰崿之上，以避喧坌，而鬼神多就受戒。甞患痍
X77n1522_p0096b20║疹，見受戒神，為之摩撫而愈。如是閱三夏。一日，有大
X77n1522_p0096b21║神擁眾無數，皆帶甲持仗，扶金轝而前，曰：迎慈藏。復
X77n1522_p0096b22║有大神力拒不許迎。頃之，臭氣蓬勃，一弟子暴卒，久
X77n1522_p0096b23║而穌。藏即就繩牀召眾訣別，悉出諸衣物，行僧德施
X77n1522_p0096b24║法，忽覺香氣通暢內外。是夕，夢有神報藏曰：自今而
X77n1522_p0096c01║後，壽可八十餘也。十七年，其王上表朝廷，乞藏還本
X77n1522_p0096c02║國，詔可。藏始下山，詔慰問，賜帛二百疋，用充衣服費。
X77n1522_p0096c03║及詔入內，賜衲伽梨一領、雜綵五百段，東宮亦致二
X77n1522_p0096c04║百段。仍於弘福寺會諸大德設齋，作太常九部樂，度
X77n1522_p0096c05║僧八人，以榮其歸。藏又請經一藏，并像設供儀等。於
X77n1522_p0096c06║是其王以藏為大國統，住王芬寺，築院度人，以示優
X77n1522_p0096c07║渥。夏入王宮，講大乘論，又講菩薩戒本於皇龍寺，凡
X77n1522_p0096c08║七晝夜，祥雲瑞霧覆所講之堂，甘露降于林木。海東
X77n1522_p0096c09║戒法之興，於斯為盛。藏以海東夷俗必一𨤲，正以彷
X77n1522_p0096c10║彿華夏，故儒林梵苑，至今可觀，皆是藏之遺志焉。又
X77n1522_p0096c11║圓勝者，辰韓人也。貞觀初，西遊中國法肆，晚與藏東
X77n1522_p0096c12║返云。
X77n1522_p0096c13║唐普明姓朱氏，會稽人，始名法京。少有異志，甞遇僧
X77n1522_p0096c14║乞食，謂之曰：郎性嗜善，今天台山有初依菩薩說法
X77n1522_p0096c15║其間，可從以出家。陳太建十四年，乃入山，適值智者
X77n1522_p0096c16║處高座開講，明遽禮拜。智者下座咲曰：宿願力故，復
X77n1522_p0096c17║爾相遇。因受禪法，兼習法華，行方等、般舟、觀音懺悔。
X77n1522_p0096c18║陳禎明元年，侍智者游楊輦，詔居光宅，以脩定業，仍
X77n1522_p0096c19║命之綱紀。陳亡，智者西上，止廬山東林寺，明行懺法
X77n1522_p0096c20║於陶侃瑞像閣。偶有僧謂曰：至理曉朗，照了三世。因
X77n1522_p0096c21║易名普明，智者以為然。及智者欲鑄銅鐘歸天台供
X77n1522_p0096c22║養，而盲人適至鑪韛之所，明大惡之。及出模，果破缺
X77n1522_p0096c23║不完整，再鑄而後克全，聲聞七十里。國清房居水上，
X77n1522_p0096c24║其下多礓石，不便於汲，獨念曰：苟石能出水者，豈不
X77n1522_p0097a01║快哉。數日，石果出水。國清講堂狹小，明欲易而高大
X77n1522_p0097a02║之，頂禪師諫以為不可。俄括州刺史周孝節捨杉柱
X77n1522_p0097a03║泛海至，明往迓之。頂於赤城見明行林木中，身長出
X77n1522_p0097a04║林木上，翼從數十人，語頂曰：兄勿苦諫我，我事成矣。
X77n1522_p0097a05║頂知其異，合掌曰：不敢一聽仁者所為。立柱之日，山
X77n1522_p0097a06║靈見相尤奇詭，造金銅丈六盧舍那坐像。僧有施金
X77n1522_p0097a07║十一兩者，曰從漕溪村來，跡之無有。侍者恒聞其房
X77n1522_p0097a08║有人語聲，而明勸之脩善者，視之則寂寥如常時。忽
X77n1522_p0097a09║晨起呼諸弟子勵曰：夫人命危脆，宜自知時。因更衣
X77n1522_p0097a10║而逝，壽八十六。遺體端坐，屈三指，顏色經信宿不變。
X77n1522_p0097a11║寺主慧綱維持後事尤備，而塔則其弟子榮泰奉焉。
X77n1522_p0097a12║唐道信司馬氏，其先河內人，徙蘄之廣濟。信生而超
X77n1522_p0097a13║異，幼慕空宗，且謁三祖璨大師於皖公山，問曰：願和
X77n1522_p0097a14║尚與解脫法門。璨曰：誰縛汝？信曰：無人縛。璨曰：既無
X77n1522_p0097a15║人縛，何用更求解脫？信大悟。既具戒，即受璨大師衣
X77n1522_p0097a16║鉢，攝心無寐，脇不至席者久之。隋大業十二年，領徒
X77n1522_p0097a17║抵吉州，值群盜圍城，七旬不解。城中困於無水，信適
X77n1522_p0097a18║至，池井皆溢。刺史異之，因扣頭求解圍禦賊方略。信
X77n1522_p0097a19║曰：但念摩訶般若波羅蜜多。於是合城如教。賊忽見
X77n1522_p0097a20║城上人無數，皆威猛絕倫，不可仰視，乃潰。信歸鄉，住
X77n1522_p0097a21║破頭山，學者雲委。既於黃梅路上獲童子弘忍，骨相
X77n1522_p0097a22║秀異。信知宿緣有在，傳以信器，復說偈曰：華種有生
X77n1522_p0097a23║性，因地華生生。大緣與性合，當生生不生。遂以徒眾
X77n1522_p0097a24║委之。至金陵，登牛頭山，為法融說法而定其嗣。貞觀
X77n1522_p0097b01║中，太宗三詔令赴京師，並以疾辭。後詔以劒至，曰：苟
X77n1522_p0097b02║果不起，即取其首以來。且陰有所囑。使者諭上旨，信
X77n1522_p0097b03║引頸受劍，無難色。使回以聞，帝愈加敬重，就賜珍繒，
X77n1522_p0097b04║以遂其志。永徽二年九月，安坐而逝，壽七十有二。瘞
X77n1522_p0097b05║舍利于東山黃梅寺。代宗朝，追諡大醫，塔號慈雲。
X77n1522_p0097b06║唐法融姓韋氏，潤之延陵人。性聰敏，容質都雅。年十
X77n1522_p0097b07║九，經史大義探索略盡，歎曰：世俗之談，又惡可與般
X77n1522_p0097b08║若心性之學同日語哉！遂入勾曲山，依炅法師薙落，
X77n1522_p0097b09║服勤左右，挹酌理妙。久之，乃凝神燕默，專精靜慮，縱
X77n1522_p0097b10║發才辯，尤有弘護之志。武德七年，王師平江表，房玄
X77n1522_p0097b11║齡上言：輔公𥙐所據地僧尼眾多，今朝廷可依曩日
X77n1522_p0097b12║關東例，州置一寺，寺三十人，其餘悉罷歸農。融聞知，
X77n1522_p0097b13║入京陳理，御史韋挺為出力使，停免。貞觀十七年，別
X77n1522_p0097b14║立茅茨於牛頭山幽棲寺北巖之下居焉。四祖信大
X77n1522_p0097b15║師於蘄州之雙峰遙觀此山氣象之異，乃躬自尋訪，
X77n1522_p0097b16║見融端坐自若，曾無所顧。祖問曰：在此作麼？融曰：觀
X77n1522_p0097b17║心。祖曰：觀者何人？心是何物？融即起作禮，問曰：大德
X77n1522_p0097b18║高棲何所？還識道信禪師否？祖曰：道信禪師，貧道是
X77n1522_p0097b19║也。融曰：因何降此？祖曰：特來相訪，莫別有燕息之所
X77n1522_p0097b20║否？融指後面小庵，遂引祖至庵所。繞庵皆虎狼之跡，
X77n1522_p0097b21║祖舉手作懼勢。融曰：猶有者箇在。祖曰：者箇是什麼？
X77n1522_p0097b22║融無語。少選，祖却於融燕坐石上書一佛字，融見之
X77n1522_p0097b23║悚然。祖曰：猶有者箇在。融乃稽首，請說法要。祖曰：百
X77n1522_p0097b24║千法門，同歸方寸。河沙妙德，總在心源。一切戒門、定
X77n1522_p0097c01║門、慧門，神通變化，悉自具足，不離汝心。一切煩惱業
X77n1522_p0097c02║障，本來空寂。一切因果，皆為夢幻。無三界可出，無菩
X77n1522_p0097c03║提可求。人與非人，性相平等。大道虗曠，絕思絕慮。如
X77n1522_p0097c04║是之法，汝今已得，更無缺少，與佛何殊？融曰：心既具
X77n1522_p0097c05║足，何者是佛？何者是心？祖曰：非心不問佛，問佛非不
X77n1522_p0097c06║心。融曰：既不作觀行，於境起時，心如何對治？祖曰：境
X77n1522_p0097c07║緣無好醜，好醜起於心。心若不強名，妄情從何起？妄
X77n1522_p0097c08║情既不起，真心任徧知。爾但隨心自在，無復對治，即
X77n1522_p0097c09║名常住法身，無有變異。吾受璨大師頓教法門，今付
X77n1522_p0097c10║於汝。汝今諦受吾言，即住此山。向後當有五人，紹汝
X77n1522_p0097c11║緣化。外有博陵王問答，語多不錄。二十一年十一月，
X77n1522_p0097c12║講法華經，又感異華二莖，生冰雪中，金色輝耀，七日
X77n1522_p0097c13║不萎，於是遊從之士盈百。永徽三年，邑宰請開大品
X77n1522_p0097c14║於建初寺，聽者踰千計。至滅諍品道場，地動，鍾磬作
X77n1522_p0097c15║聲，香牀撼蕩無已，而外略不覺知。顯慶初，司功蕭元
X77n1522_p0097c16║善迎請下山，謂其徒道綦、道憑等曰：吾無復歸矣。離
X77n1522_p0097c17║合固世相之常，宜各好住。乃振錫出門，而禽獸哀號。
X77n1522_p0097c18║逾月，湧沙崩石，填塞池泉。房前四桐，時方繁茂，亦自
X77n1522_p0097c19║凋落。明年閏正月二十三日，終於邑之建初寺，春秋
X77n1522_p0097c20║六十四。緇白悼慕，士夫嗟惋。二十七日，葬於雞籠山，
X77n1522_p0097c21║會送者萬餘人。初，融甞閱佛窟寺五藏，而與顯法師
X77n1522_p0097c22║辯論，顯不能屈。五藏者，一佛書，二道書，三佛經史，四
X77n1522_p0097c23║俗經史，五醫方圖符。寺蓋宋鐂司空造，藏亦其所求
X77n1522_p0097c24║訪而繕寫者。貞觀十九年夏旱，併燬，惜哉！永徽中，以
X77n1522_p0098a01║妖女陳碩真黨類之盛，命所在捕逮，而良善者無所
X77n1522_p0098a02║伏匿。時融居巖室，來斯受之，數曾三百不啻，而資粮
X77n1522_p0098a03║告罄融。融日往丹陽乞丐以給，然負米能一石八斗，
X77n1522_p0098a04║行百五十里，朝發暮至未甞怠。今右僕射之子脩本
X77n1522_p0098a05║方為江寧令，始邀融返幽棲寺講大集經，環而聽者
X77n1522_p0098a06║道俗無慮三千人。高座寺亘法師齒踰八秩，名德俱
X77n1522_p0098a07║隆。陳氏之遭老也，融獨獨造之，問曰：佛演一音，眾生
X77n1522_p0098a08║隨解。法師轉輪，如融輩者無所開寤，為是機器重情
X77n1522_p0098a09║塵之蔽？為是陶化乏方便之良？亘則憮然歎息曰：吾
X77n1522_p0098a10║疇昔亦以此問璀禪師矣。然終莫得其答也。及融在
X77n1522_p0098a11║建初，亘負杖過之。善禪師，寺之名勝，意以亘為已來，
X77n1522_p0098a12║遇之極諧笑。亘曰：吾為融耳，今安在？善、融雖同住，而
X77n1522_p0098a13║素不相知，即呼與詰難，累三百餘舉無遺論。善驚喜，
X77n1522_p0098a14║伏其悟解。
X77n1522_p0098a15║唐智巖生丹陽曲阿華氏。童稚有遠度，甞謂人曰：世
X77n1522_p0098a16║亦徒競耳目之前，又安知生死際耶。逮冠，讀孫吳書，
X77n1522_p0098a17║有智略勇力。大業之季，天下擾攘，大將軍黃國公張
X77n1522_p0098a18║鎮州奏為虎賁中郎將，𨽻麾下。馭眾慈恕，常於弓弰
X77n1522_p0098a19║懸漉水囊以護生。偽鄭圍東都，黃公使巖將以禦之。
X77n1522_p0098a20║鄭將先以槍植地，臨陣遙語曰：能拔搶者與之戰。巖
X77n1522_p0098a21║躍馬徐以腋挾之，因亦植槍其地，語令拔彼。再三搖
X77n1522_p0098a22║不能動，遂戰而生致之。引刀扣其頸曰：吾誓不殺此
X77n1522_p0098a23║頸，且以施君。武德四年，鎮州南定淮海，從之。未幾遁，
X77n1522_p0098a24║從舒州皖公山寶月禪師出家。黃公遣人挽之留，則
X77n1522_p0098b01║曰：誓得薩雲，願見捨也。有異僧身丈餘，音容偉暢，謂
X77n1522_p0098b02║巖曰：卿八十一生為僧矣，宜加精進。言訖不見。甞水
X77n1522_p0098b03║漲，將沒所居谷，巖坐自若。獵者請避去，曰：無徒死。答
X77n1522_p0098b04║以為吾本無生，安懼死，水亦適退。獵者寤，悉放所獲
X77n1522_p0098b05║禽獸，自爾飛走，類皆群聚而傅近之。睦州嚴撰、衢州
X77n1522_p0098b06║張綽、麗州閭丘胤、威州李詢諸刺史，詣山候巖，而見
X77n1522_p0098b07║境物闃寂幽邃，莫不慘然。謂巖曰：即將癲耶？何為居
X77n1522_p0098b08║此？答曰：我癲欲息，君癲正發。汝誠不癲，奚至追逐聲
X77n1522_p0098b09║色，規取榮位？然於至理，略不留意，此非癲而何？世間
X77n1522_p0098b10║不癲者，惟佛一人，菩薩、聲聞、堦、漸耳，非全不癲也。貞
X77n1522_p0098b11║觀十七年，還建鄴，請法之侶，數盈百餘，隨機施化，所
X77n1522_p0098b12║在不同。多以見聞可驗事，責其信入。或往來白馬寺，
X77n1522_p0098b13║後就石頭城癘人坊吮洗諸癘，又為說法要，以懺宿
X77n1522_p0098b14║愆。永徽五年二月二十七日，終于癘坊。顏色不變，支
X77n1522_p0098b15║體屈伸如恒，異香充室。經旬，壽七十六。
X77n1522_p0098b16║唐玄奘本名褘，姓陳氏，漢太丘長仲弓後也。其子孫
X77n1522_p0098b17║有徙河南者，因為洛之緱氏人。祖康，北齊國子博士。
X77n1522_p0098b18║父慧，通經術，頎碩而秀，儉節不苟取。兄素，早出家，即
X77n1522_p0098b19║長捷法師云。美容觀，儀矩瓌整，博學善講說，憐奘窮
X77n1522_p0098b20║酷，遂𢹂以教育焉。年十一，授維摩、法華，目視口誦，不
X77n1522_p0098b21║為諸兒恒戲。及兄住持東都淨土寺，時年十五，益專
X77n1522_p0098b22║所業，而譽日以進。隋大業末，父去江陵令，歸隱田里。
X77n1522_p0098b23║俄兵起飢饉，無所乞貸，乃從兄入蜀，依道基師受阿
X77n1522_p0098b24║毗曇、婆沙、雜心等論，聞持自然，引用無滯，基每顧而
X77n1522_p0098c01║歎異之。又聽攝論於僧景，皆詣壼奧。兄住益南空慧
X77n1522_p0098c02║寺，奘復與俱。已而假緣告別，領成實論於趙之道深
X77n1522_p0098c03║師，究雜心、攝論於鄴之慧休師，道岳師之俱舍，玄會
X77n1522_p0098c04║師之涅槃，一時名匠，莫不賞識。僕射、宋公蕭瑀奏住
X77n1522_p0098c05║莊嚴寺，非志也。貞觀三年，春秋之富，且二十九，遂詣
X77n1522_p0098c06║闕陳表西邁。其所涉歷，具如彥悰所述傳。既達中天
X77n1522_p0098c07║竺，於那爛陀寺事戒賢師，講瑜伽師地論，為留五載，
X77n1522_p0098c08║乃復徧覽，以盡其勝，而後議還。貞觀十九年正月，至
X77n1522_p0098c09║京師，詔安置所獲舍利像夾於弘福寺，且就寺翻譯。
X77n1522_p0098c10║時高宗在春宮，構慈恩寺，嚴其母文德皇后冥福。冬
X77n1522_p0098c11║十月，詔遷居之。高宗御極，尤加寵渥，俄詔翻經院置
X77n1522_p0098c12║官屬，隨駕遊幸，不一其居。總出經論七十三部，一千
X77n1522_p0098c13║三百三十卷。麟德元年，示滅于洛陽玉華寺，春秋六
X77n1522_p0098c14║十有五。
X77n1522_p0098c15║唐道宣姓錢氏，丹徒人，一云長城人，廣陵太守讓之
X77n1522_p0098c16║後。考申，陳吏部尚書。母夢月貫懷而娠，又夢梵僧語
X77n1522_p0098c17║之曰：汝所娠者，即梁之僧祐，僧祐即南齊之僧護也。
X77n1522_p0098c18║宜從出家，崇樹釋教。九歲能文辭，十五歲習諸經律，
X77n1522_p0098c19║十六歲出家，依智頵律師受業日嚴寺。弱冠，感舍利
X77n1522_p0098c20║現寶圅中。隋大業間，從智首律師受具。武德中，仍習
X77n1522_p0098c21║律焉。纔聽一過，即欲脩禪，頵師呵曰：夫適遐自邇，因
X77n1522_p0098c22║微知章，脩捨有時，功願須滿，未宜遽去律也。久之，乃
X77n1522_p0098c23║始習定慧於終南山之僊掌谷。所居乏美飲，或過而
X77n1522_p0098c24║指其地曰：此可以井鑿之。僅深尺餘，而水足用。後因
X77n1522_p0099a01║寺之，而號以白泉。俄徙崇義精舍，又徙豐德寺。甞獨
X77n1522_p0099a02║坐，神人告曰：清官村，故淨業寺地也，構而居之，可以
X77n1522_p0099a03║成道。又築闢而徙焉。貞觀中，隱于沁部之雲室山中。
X77n1522_p0099a04║在終南時，群龍化為男女之形，以禮謁沙彌。或顧盻
X77n1522_p0099a05║起妄念者，龍怒，將攫搏之。尋悔，吐毒井中。及去，戒宣
X77n1522_p0099a06║且勿汲，乃封閉至今云。時處士孫思邈與宣遊林下，
X77n1522_p0099a07║密甚。會天早，西域僧請於朝，結壇祈雨昆明池上。昆
X77n1522_p0099a08║明池水日縮數尺，宣夜方行道，忽有老人，狀頗倉卒，
X77n1522_p0099a09║前拜曰：弟子昆明池龍也，無雨蓋天數，初非弟子所
X77n1522_p0099a10║敢為。今胡僧將取弟子所守之寶，而欺天子以祈雨，
X77n1522_p0099a11║是使弟子命在旦夕，惟和尚慈悲加護。宣曰：胡僧雖
X77n1522_p0099a12║貪，而殺吾類也，豈相扼哉！孫先生仁者，汝往求救，庶
X77n1522_p0099a13║幾其憐汝而救矣。老人扣思邈，如宣指。思邈曰：吾聞
X77n1522_p0099a14║昆明池龍宮有神方三十首，能以予我，當汝救也。老
X77n1522_p0099a15║人曰：此帝命，不許輒傳。事急矣，固何所悋。頃之方至，
X77n1522_p0099a16║思邈謂老人曰：汝還無懼。自爾池水大漲，竟數日溢
X77n1522_p0099a17║岸。若其他有送異華而久不變香色者，有送季孟梨
X77n1522_p0099a18║柰果而味異世間者，有送物一包曰棘林香者。至於
X77n1522_p0099a19║築壇而長眉之僧談論，足跌而年少之士扶持，傳祇
X77n1522_p0099a20║桓圖經，致佛牙舍利，天童左右給侍，天人往來議論，
X77n1522_p0099a21║其顯化冥感，可思議哉！西明寺成，充上座，與三藏奘
X77n1522_p0099a22║公翻譯，例送舍利，建塔扶風無憂王寺，皆奉詔撰法
X77n1522_p0099a23║門文記、廣弘明集、續高僧傳、三寶錄、羯磨戒疏、行事
X77n1522_p0099a24║鈔、義鈔等二百二十餘卷。乾封二年十月三日，安坐
X77n1522_p0099b01║而化，壽七十二，臘五十二。窆于壇谷石室。宣平生三
X77n1522_p0099b02║衣皆苧，一食唯菽，杖錫以行，敷具而坐。三果梵僧讚
X77n1522_p0099b03║曰：自佛滅後，像法住世，行毗尼者，唯師一人而已。咸
X77n1522_p0099b04║通十年，詔諡澄照，塔號淨光。
X77n1522_p0099b05║唐弘忍姓周氏，蘄之黃梅人。生而秀異，識者以為其
X77n1522_p0099b06║相之不及佛者七種，法當荷負宗乘，紹隆統寄。初，東
X77n1522_p0099b07║山有苦行僧，以栽松自業，人漫以栽松道者目之。老
X77n1522_p0099b08║且死，尋扣方丈決別，信禪師則迎笑曰：汝去耶！吾以
X77n1522_p0099b09║祖位待汝，汝其再來也。道者許諾。俄而周氏女子未
X77n1522_p0099b10║嫁而產一男，周氏之居近濁港，即遣婢遠棄所產水
X77n1522_p0099b11║中，再棄再弗溺，顧呱呱泝浮抵岸下，不得已而收舉
X77n1522_p0099b12║以歸。父兄怒，必詰其所從來，女子則曰：昨兒偶出遊，
X77n1522_p0099b13║見衲衣蓬首者挹兒求託宿，兒媿敢莫應，其人忽隱
X77n1522_p0099b14║去，不可蹤跡。久之，覺身重，餘不敢有他也。父兄終不
X77n1522_p0099b15║信而諱之，竟箠逐女子，遂與所產俱逃匿。然所產亦
X77n1522_p0099b16║易育，甫七歲，𢹂以行丐。遇信禪師於道而問其姓，答
X77n1522_p0099b17║曰：姓則有，非常姓也。曰：何姓？曰：姓空。禪師於是以宿
X77n1522_p0099b18║緣而從其母乞為弟子。既薙落，進具，仍受璨大師衣
X77n1522_p0099b19║盔之傳，而轉授慧能，且說偈以正統緒。其偈曰：有情
X77n1522_p0099b20║來下種，因地果還生。無情既無種，無地亦無生。上元
X77n1522_p0099b21║二年十月二十三日，終於東山雙峰寺，壽七十四，瘞
X77n1522_p0099b22║全身而塔其上。代宗朝，追諡大滿，塔號法雨。
X77n1522_p0099b23║唐慧明陳氏，鄱陽人，宣帝諸孫也。幼依永昌寺薙落，
X77n1522_p0099b24║即趨蘄之東山法席，日夕參扣，久之未有得也。咸亨
X77n1522_p0099c01║間，能大師方以居士事舂碓，秀公居第一座，眾皆屬
X77n1522_p0099c02║意，謂衣盔所傳必無他。既而乃密付居士，於是眾恥
X77n1522_p0099c03║之，遂躡跡追及於大庾嶺。獨明最先見居士，居士遽
X77n1522_p0099c04║擲衣盔石上，曰：此以表信，可爭邪？聽自持去。明素號
X77n1522_p0099c05║勇力者，再三拈，不能動，因謂能曰：我來為法，不為此
X77n1522_p0099c06║也，惟居士幸教之。士曰：不思善，不思惡，正恁麼時，阿
X77n1522_p0099c07║那箇是明上座本來面目？明當下大悟，徧體汗流，涕
X77n1522_p0099c08║泣而禮曰：上來密語，密意外還更有不？士曰：我今為
X77n1522_p0099c09║汝說者，非密也。汝若返照，密却在汝邊。將別，又問曰：
X77n1522_p0099c10║某宜何之？士曰：逢袁可止，遇蒙當居。明退而紿其眾
X77n1522_p0099c11║曰：遠矣，徒取倦苶耳，曾奚益？俄易其名之慧為道，以
X77n1522_p0099c12║避能名，後果住袁之蒙頂山。
X77n1522_p0099c13║唐慧能姓盧氏，南海新興人也。其先出范陽。父行瑫，
X77n1522_p0099c14║始官中朝，武德中，以譖左遷為州司馬。貞觀十二年
X77n1522_p0099c15║戊戌，生能於官舍。未幾而父喪，母寡，貧甚，能於民間
X77n1522_p0099c16║日售薪共甘旨。一日，聞旅舘有客誦經，至應無所住
X77n1522_p0099c17║而生其心之語而寤，固問客：此何經？曰：金剛般若經
X77n1522_p0099c18║也。又問：何從得之？曰：得之蘄州黃梅馮茂山忍大師
X77n1522_p0099c19║所。大師且以為誦此經，即當見性成佛。能曰：我志欲
X77n1522_p0099c20║見大師，然以母累，柰何？時一客又以白金十兩俾安
X77n1522_p0099c21║家，而趣使往。咸亨中，道過韶陽，信士劉志略延以恩
X77n1522_p0099c22║禮。志略之姑，尼也，方讀涅槃，問疑義，能為解析，因問
X77n1522_p0099c23║字，曰：不識也。尼恠而詰其故，則曰：諸佛妙義，不墮文
X77n1522_p0099c24║字。尼歎服，呼為行者，而稱之鄉里間。眾遂築闢寶林
X77n1522_p0100a01║舊寺，請居之，以便趨嚮。能念曰：吾以求師至是，遽以
X77n1522_p0100a02║自安，可乎？明日，往依樂昌縣之智遠禪師於西石窟，
X77n1522_p0100a03║遠尤加器重，曰：必蚤獲印證於蘄，而後轉以見教也。
X77n1522_p0100a04║至蘄，忍師問：來何自？曰：自嶺南。曰：何求？曰：求作佛。曰：
X77n1522_p0100a05║嶺南人無佛性。曰：人有南北，佛性豈爾？乃服役，至懸
X77n1522_p0100a06║石腰間，踏舂碓以効勤苦。先是，神秀上座奉忍命，書
X77n1522_p0100a07║偈於壁，以著己見解。能亦倩客夜書一偈其旁，忍見
X77n1522_p0100a08║之，陰召而傳其所受之衣盋，曰：自吾先師以此表信，
X77n1522_p0100a09║今妄庸者莫不覬覦，故其所在之地，命若懸絲焉。汝
X77n1522_p0100a10║其亟逝，無滯此也。於是逃於四會、懷集之間。久之，南
X77n1522_p0100a11║海法性寺印宗法師以風幡之辨，求見所受衣盋，而
X77n1522_p0100a12║為之落髮，從智光律師登壇受具。其壇蓋宋三藏求
X77n1522_p0100a13║那䟦摩築者，記云：後有肉身菩薩，於此得戒梁三藏
X77n1522_p0100a14║真諦。又手植菩提樹於壇側，記云：後一百二十年，有
X77n1522_p0100a15║大士於此說無上乘法。上元中，忍大師示寂於蘄之
X77n1522_p0100a16║東山，能懸知之，曰：吾師其真歸矣。既而訃至，徙居寶
X77n1522_p0100a17║林寺。刺史韋璩以大梵寺迎焉，力辭入曹溪。由是天
X77n1522_p0100a18║下心學之士歸曹溪。而武后、中宗以神秀禪師奏舉，
X77n1522_p0100a19║婁降璽書，詔赴闕。繼遣中官薛簡敦致，皆謝疾不起。
X77n1522_p0100a20║后賜磨衲袈裟一、盋一、編珠織成經巾一、綠質紅暈
X77n1522_p0100a21║華綿巾一、帛五百匹供養。捨新興宅為寺，請額國恩。
X77n1522_p0100a22║神龍三年，詔韶州繕治其寺，務盡壯麗，易賜其額法
X77n1522_p0100a23║泉。延和元年，預命弟子建塔於法泉寺。先天二年八
X77n1522_p0100a24║月三日，歸而唱滅，春秋七十六。十一月，反葬曹溪。憲
X77n1522_p0100b01║宗追諡大鑑，塔曰元和正真。宋太平興國三年，詔易
X77n1522_p0100b02║曹溪法泉寺為南華寺。
X77n1522_p0100b03║唐神會姓高，襄陽人。資性惇明，年方幼學，即事郡之
X77n1522_p0100b04║國昌寺顯元法師出家，受經具戒，特異群類。時能禪
X77n1522_p0100b05║師弘唱心法於嶺表，會聞而樂之，竟往無復沮。及見，
X77n1522_p0100b06║問會曰：從何所來？曰：無所從來。曰：如是則汝且歸去。
X77n1522_p0100b07║曰：亦無所歸。曰：太茫茫生。曰：身現在路。曰：猶未到在。
X77n1522_p0100b08║曰：曾不滯留。於是居曹溪者數載。開元八年，詔配南
X77n1522_p0100b09║陽龍興寺，後復開導洛陽，而南宗之指，始盛於天下。
X77n1522_p0100b10║先是兩京之間，皆神秀化地也，而普寂又秀之嗣，世
X77n1522_p0100b11║謂之北宗。逮會而普寂之門絕人跡，則南北之宗各
X77n1522_p0100b12║樹黨矣，因而是非相攻，毀譽交起。天寶初，御史盧奕
X77n1522_p0100b13║奏會聚眾圖不軌，詔辨對，卒無他，徙均州。二年，又徙
X77n1522_p0100b14║荊州之開元寺般若院。十四年，范陽節度使安祿山
X77n1522_p0100b15║反，舉兵內向，陷兩京，車駕幸蜀，詔郭子儀以天下副
X77n1522_p0100b16║帥討祿山。時大農空乏，軍興絕資費，右僕射裴冕䇿，
X77n1522_p0100b17║以為凡所在郡府，宜置戒壇度僧，而收其施利，以給
X77n1522_p0100b18║國用。會由是獲主洛陽事，其所輸入尤多。肅宗朝，婁
X77n1522_p0100b19║入內廷供養，詔將作大匠造禪宇於荷澤。上元元年
X77n1522_p0100b20║五月十三日，與門人囑別，俄避席望空頂禮，歸方丈，
X77n1522_p0100b21║是夕卒，壽九十三。建塔葬洛陽之寶應寺，諡真宗，塔
X77n1522_p0100b22║號般若。
X77n1522_p0100b23║唐本淨姓張氏，東平人。少究空寂學，節操尤孤特。造
X77n1522_p0100b24║曹溪見能禪師，平日疑滯為之釋然。開元初，遁居南
X77n1522_p0100c01║嶽司空山，踐履弗易測識，而跡亦未甞混朝市。天寶
X77n1522_p0100c02║中，內侍楊光庭因採藥見之，問曰：弟子性識昏昧，未
X77n1522_p0100c03║審佛之與道，其義云何？淨曰：若欲求佛，即心是佛。若
X77n1522_p0100c04║欲求道，無心是道。問曰：云何即心是佛？淨曰：佛因心
X77n1522_p0100c05║悟，心以佛彰。若悟無心，佛亦無有。問曰：云何無心是
X77n1522_p0100c06║道？淨曰：道本無心，無心是道。若了無心，無心即道。光
X77n1522_p0100c07║庭作禮信受。既回闕，具以山中問答奏聞。上敕光庭
X77n1522_p0100c08║詔淨至京師，仍先舘置於白蓮亭，趣召兩街三學諸
X77n1522_p0100c09║德及太平寺遠法師等舉揚佛法，上臨聽。是日，淨陞
X77n1522_p0100c10║高座，詶挹來問：在彼者常不足，在我者常有餘。雍容
X77n1522_p0100c11║和緩，舉措自然，眾歎服。上元二年五月歸寂，壽九十
X77n1522_p0100c12║五，諡大曉禪師。
X77n1522_p0100c13║唐智威姓陳氏，江寧人。幼岐嶷，不好戲弄，常以靜嘿
X77n1522_p0100c14║自持，見者以為異。無何，一日忽失所在，徧求之，則已
X77n1522_p0100c15║往依天保寺統法師出家矣。統尤愛之，使日誦大乘
X77n1522_p0100c16║經。年十二，以國恩獲薙落，因𨽻幽巗寺，從持禪師咨
X77n1522_p0100c17║詢禪理，而卒為持嗣。持於是退居延祚寺，而使之專
X77n1522_p0100c18║匡導焉。受利益者，蓋不可勝數。有慧忠者，目為法器。
X77n1522_p0100c19║威甞以偈示之曰：莫繫念，念成生死河。輪迴六趣海，
X77n1522_p0100c20║無念出長波。忠以偈答曰：念想由來幻，性自無終始。
X77n1522_p0100c21║若得此中意，長波當自止。威知其了悟，乃付以山門，
X77n1522_p0100c22║遂隨緣化導。以開元十年二月十八日終。遺言遷屍
X77n1522_p0100c23║中林，施飛走。弟子玄挺等不敢違。春秋七十七。始威
X77n1522_p0100c24║行頭陀，夜遇三虎，無所懼。旦曉，虎隨門外，若侍衛者，
X77n1522_p0101a01║麾之去，然後去。威所在，每有二兔一犬戲庭際，此又
X77n1522_p0101a02║其慈悲化物之徵歟。
X77n1522_p0101a03║唐窺基字洪道，姓尉遲氏，裔出拓拔魏之尉遲部，今
X77n1522_p0101a04║為京兆人。祖羅迦，隋代州西鎮將。考宗，左金吾將軍、
X77n1522_p0101a05║松州都督、江由縣開國公。其鄂國公恭，則諸父也。母
X77n1522_p0101a06║裴氏，夢吞月輪而孕。及生，與群兒異。其自序云：九歲
X77n1522_p0101a07║丁內艱，漸疎浮俗。至年十七，遂預緇林，師事玄奘法
X77n1522_p0101a08║師，學五天竺語。始住廣福寺，尋遷大慈恩寺。明敏絕
X77n1522_p0101a09║人，其犍度䟦渠，過目即憶。年二十五，詔入譯舘。時奘
X77n1522_p0101a10║師方譯唯識論，詔基與昉、尚光寺同職潤色。基慨然
X77n1522_p0101a11║請獨任其責，奘許之，而辭其佗。於是隨譯隨疏，旦夕
X77n1522_p0101a12║講說，即欲流通。而西明寺測法師者，俊快才也，賂閽
X77n1522_p0101a13║者窺矙得之，乃於其寺鳴犍稚，集僧開演。基聞之而
X77n1522_p0101a14║慙，奘勉之曰：測公未達因明，那足弘演？遂為披究陳
X77n1522_p0101a15║那三枝、縱橫立破、述義命章等指，而基進矣。且甞謂
X77n1522_p0101a16║之曰：瑜伽五性宗法，惟汝知之。後登太行，歷五臺，夜
X77n1522_p0101a17║宿西河古佛宇中。夢身居半巖，覺無量人唱苦惱聲。
X77n1522_p0101a18║旋陟層峰，皆琉璃色，盡見諸國。仰望一城，城中有聲
X77n1522_p0101a19║曰：住！住！咄！基公未合至此。頃之，二天童自城出，問曰：
X77n1522_p0101a20║汝見山下罪苦眾生否？答曰：我聞其聲，不見其形也。
X77n1522_p0101a21║童子投與之劍，曰：汝剖腹，當見矣。基剖之，有光二道
X77n1522_p0101a22║出腹中，輝映山下無數受苦之人。童子入城，持紙二
X77n1522_p0101a23║軸及筆委之而去，且尤未決其夢。是夕，寺光發藏中，
X77n1522_p0101a24║探之，得彌勒上生經，始寤前夢必慈氏俾之造疏耳。
X77n1522_p0101b01║援毫之次，得舍利，如含挑，如黃粱粒，相連而隕，皆紅
X77n1522_p0101b02║潤可愛者無數。初，奘公之發西竺也，從尼犍子卜之，
X77n1522_p0101b03║曰：吉，弟子生矣。則知奘公之業而基承之，夫豈其偶
X77n1522_p0101b04║然哉！自博陵出法華大疏以揚化，而歸京師，常與翻
X77n1522_p0101b05║譯舊人律師宣公往來。宣公者，不測人也，每日中則
X77n1522_p0101b06║諸天送供。一日基往，送供者久不至，基去乃至。宣問
X77n1522_p0101b07║之，答曰：適以大乘菩薩在，善神翼衛者多，我曹無路
X77n1522_p0101b08║而入，故遲耳。永淳元年壬午十一月十三日，以疾卒
X77n1522_p0101b09║于慈恩寺翻經舘，壽五十一，葬樊村，祔三藏奘法師
X77n1522_p0101b10║之瑩。基平生造彌勒像，日對其像誦菩薩戒一徧，復
X77n1522_p0101b11║於五臺琢玉石文殊菩薩像，書金字般若經。生則體
X77n1522_p0101b12║發光明，爛然不可正視；死而遷塔，則見齒四十，根如
X77n1522_p0101b13║玉，不小壞。噫！異哉！
X77n1522_p0101b14║唐義湘新羅國雞林府人也。年弱冠，稔聞中國教法
X77n1522_p0101b15║之盛，乃與同志元曉法師負笈而西。既遵海岸曰唐
X77n1522_p0101b16║州者，而雨甚塗潦，蘆葦彌望，行無所歸，夜得小夷燥
X77n1522_p0101b17║地宿焉。旦視古墓也，骸骨髐然，顧之不能無懼意，遂
X77n1522_p0101b18║徙陶穴中，鬼物嘯撼終夕。曉公歎曰：疇昔之安，為吾
X77n1522_p0101b19║無所見也，見則懼而致不若焉，豈非經所謂心生則
X77n1522_p0101b20║種種法生，心滅則種種法滅歟？且三界惟心，萬法惟
X77n1522_p0101b21║識，心外無法，胡用別求？即謝湘而歸。總章三年，湘獨
X77n1522_p0101b22║抵登州分衛，遇富家女子曰善妙者，以湘年壯色麗，
X77n1522_p0101b23║欲諧匹偶，湘堅拒弗答。善妙因復矢言曰：生生世世，
X77n1522_p0101b24║獲為檀越，供給和尚，又為弟子，習學大乘，成就大事。
X77n1522_p0101c01║湘依長安終南山智儼三藏研究華嚴，未幾，遂返本
X77n1522_p0101c02║國揚化。道經善妙家，將附商舶，即解纜，而善妙悉出
X77n1522_p0101c03║諸衣服什器素所備物追餞之，而身造海岸，則船已
X77n1522_p0101c04║遠矣。於是善妙復矢曰：如我實有供養心者，則此
X77n1522_p0101c05║篋笥當躍入船中。有頃，風飄浪擊，盡輸載無少遺餘。
X77n1522_p0101c06║善妙乃復矢之曰：我願此身化為大龍，挾持和尚傳
X77n1522_p0101c07║度彼國。因自投身濤波中。俄頭角崢嶸，鱗甲晃耀，雲
X77n1522_p0101c08║霧冥晦。而柂牙帆腹，尤覺便利於他日。若其蜿蜒夭
X77n1522_p0101c09║矯，時或見之。既濟，仍徧相攸處。然脫有可者，久為異
X77n1522_p0101c10║宗所據。湘獨念，以為大華嚴教誠宜於有福地興之，
X77n1522_p0101c11║舍爾其奚之耶？時善妙龍知其念，遽以神力於虗空
X77n1522_p0101c12║中現巨石，縱廣一里，正覆于異宗所居之上，勢且隕
X77n1522_p0101c13║者。群僧懼其壓，奔駭不敢留。湘即居之，鬱為大叢社，
X77n1522_p0101c14║併辭國王所施莊田奴僕等。湘弘導勤懇，脩練精苦。
X77n1522_p0101c15║弟子智通、表訓、道身、梵體等，嗣著述章疏，皆明性海
X77n1522_p0101c16║義例。海東號湘華嚴初祖。竟終于本國。
X77n1522_p0101c17║唐曇璀生吳郡顧氏，稚歲入道，淹通經論。晚年事牛
X77n1522_p0101c18║頭山融大師，衲衣空林，多歷寒暑。時廣陵覺禪師、建
X77n1522_p0101c19║鄴如法師，皆名德宿匠，杖錫來儀，虗而往，實而歸，其
X77n1522_p0101c20║所至可量哉。天后以璽書徵入朝，且詔栖霞約法師
X77n1522_p0101c21║敦勸，璀固辭，因葺宇於鍾山之竹林以老焉。天授三
X77n1522_p0101c22║年二月六日卒，先卒之七日已端然入于三昧矣，春
X77n1522_p0101c23║秋六十二。既闍維，斂遺骸建塔，門弟子僧感、僧頵刻
X77n1522_p0101c24║石紀事，以垂永久。
X77n1522_p0102a01║唐法持潤州江寧張氏子。幼棄俗，即悉定業。年三十，
X77n1522_p0102a02║謁黃梅忍大師，獲餐法味。後歸青山，事方禪師。卒，傳
X77n1522_p0102a03║燈繼緒山門。數年之中，四部依慕。當黃梅謝緣之際，
X77n1522_p0102a04║甞謂弟子曰：得吾法者僅十人，金陵法持其一也。嗚
X77n1522_p0102a05║呼！統寄之不可苟以付授如此。長安二年九月五日，
X77n1522_p0102a06║終于延祚寺。有空中神旛西來，繞山數轉。故居幽栖
X77n1522_p0102a07║院，竹林變白之祥。遺命露屍，施鳥獸從之。壽六十八。
X77n1522_p0102a08║門弟子智威嗣。
X77n1522_p0102a09║唐神秀生洛陽尉氏、李氏，小年從師薙染受法。後值
X77n1522_p0102a10║忍大師於蘄州東山雙峰寺開示心要，歎曰：此吾志
X77n1522_p0102a11║也，敢不力！雖躬事樵汲無所憚。會有行者慧能，竟得
X77n1522_p0102a12║從上諸祖表信衣鉢於大師，而大師遽亦示寂。於是
X77n1522_p0102a13║秀往居江陵之當陽山，以闡化導眾，四海禪侶嚮風
X77n1522_p0102a14║而靡。則天聞其名，詔肩輿赴闕，入內道場，躬拜跪，執
X77n1522_p0102a15║弟子禮，供施豐縟，以致崇重道德之意。仍詔於前所
X77n1522_p0102a16║居地建後度門寺。當是時，王公貴人逮夫士庶，皆屣
X77n1522_p0102a17║履造庭，伏謁聽訓誨。方能公禪師以承嗣之嫡留韶
X77n1522_p0102a18║陽，秀因累疏舉薦，以為其操履之素出已上，當必召
X77n1522_p0102a19║以淑天下，不宜捐棄裔土，使本朝有輕教名，宜手牘
X77n1522_p0102a20║喻上指於能公。中宗朝，尤進言不已，然能公終莫之
X77n1522_p0102a21║動也，語載能禪師傳。神龍二年，秀卒，名士達官之服
X77n1522_p0102a22║喪會葬者不可勝紀，岐王範、燕公張說、徵士盧鴻各
X77n1522_p0102a23║為碑。誅門人普寂、義福，克紹宗緒，詔諡大通。中宗朝，
X77n1522_p0102a24║又詔以舊邸為報恩寺。
X77n1522_p0102b01║唐惠安姓衛氏，荊州枝江人。生於隋之開皇初。貌端
X77n1522_p0102b02║雅，性極和裕。小年即出家，學復通貫。十七年，詔括勘
X77n1522_p0102b03║天下僧尼之私度者，安云：幼以患難，逃入山谷，初不
X77n1522_p0102b04║知其孰為教育，孰為薙染也。大業中，開通濟渠，役男
X77n1522_p0102b05║女百餘萬，安日分衛以食餓者，眾賴之。上聞而詔見
X77n1522_p0102b06║之，遁入大和山中。上幸江都，海內擾攘，乃仗錫登衡
X77n1522_p0102b07║嶽，行頭陀法。貞觀間，至蘄州，禮忍大師，得心訣。麟德
X77n1522_p0102b08║元年，遊終南山，愛石壁之勝，而禪栖其下。時早霜害
X77n1522_p0102b09║稼，獨安所居，環四十里皆熟。高宗異之，詔入見，不赴。
X77n1522_p0102b10║坦然、懷讓二人來參，問曰：如何是祖師意？安曰：何不
X77n1522_p0102b11║問自己意？曰：如何是自己意？安曰：當觀密作用。曰：如
X77n1522_p0102b12║何是密作用？安以目開合示之。永淳三年，化緣滑臺，
X77n1522_p0102b13║但結草亭，衝要地不置四壁，晝夜燕坐繩牀，無倦態。
X77n1522_p0102b14║詔為造招提寺其處，俄還鄉里。會神秀禪師遷逝玉
X77n1522_p0102b15║泉寺，曠主席，眾請住持，固辭，歸隱嵩山少林寺。聖曆
X77n1522_p0102b16║二年四月，授嵩山神菩薩戒。則天尤加敬，每迎至供
X77n1522_p0102b17║養。宮中有所教戒，則稽顙聽受。嘗問師甲子，安曰：不
X77n1522_p0102b18║記。曰：何為不記？安曰：此身生死若循環，環無起盡，焉
X77n1522_p0102b19║用記為？況此心流注，起滅無間，自初識至動相不生，
X77n1522_p0102b20║何年月而可記乎？神龍二年九月，詔安偕靜禪師入
X77n1522_p0102b21║內供施，且度弟子十四人，俾充執侍。三年，施磨衲僧
X77n1522_p0102b22║伽梨。青龍三年三月三日，謂其徒曰：吾死必棄屍林
X77n1522_p0102b23║中，焚以野燒，慎勿勞人也。頃之，萬迴和尚造室，執手
X77n1522_p0102b24║耳語而去。八日闔戶，吉祥臥而寂，春秋約一百三十
X77n1522_p0102c01║歲。焚畢，獲舍利八十顆，內五顆紅紫色，以進上，餘造
X77n1522_p0102c02║塔以葬。
X77n1522_p0102c03║唐道俊江陵人。久居枝江碧溪精舍，脩東山法門，精
X77n1522_p0102c04║勤堅苦，跡不出戶限者四十餘年。室邇人遠，莫敢請
X77n1522_p0102c05║謁，而聲被遐裔。則天中宗朝，詔同玄奘、恒景入內供
X77n1522_p0102c06║養。景龍中，求還故鄉，上賜詩送，其徒榮之。
X77n1522_p0102c07║唐破竈墮隱居嵩山，自得心法於老安禪師，四方之
X77n1522_p0102c08║趨附者同益至，然其鄉里名姓終未甞以告人也。天
X77n1522_p0102c09║后時，嵩山神祠有竈頗靈異，民之祈福祐者踵相接，
X77n1522_p0102c10║殺豕釃酒無藝。墮患之，微以杖三擊之曰：本是泥瓦
X77n1522_p0102c11║合成，靈從何來？聖從何起？竈即破裂墮落。頃之，見童
X77n1522_p0102c12║子青衣再拜於前曰：吾昔甞以罪累辱司此竈，其苦
X77n1522_p0102c13║奚可量？今賴師說無生法，獲生天上，敢不致謝。由是
X77n1522_p0102c14║世號破竈墮。有僧問云：某等久在和尚左右，未蒙和
X77n1522_p0102c15║尚苦口相為竈神，得甚麼徑旨便獲生天？墮曰：我即
X77n1522_p0102c16║向伊道是泥瓦合成，別無道理為伊處。僧無語。墮曰：
X77n1522_p0102c17║會麼？曰：不會。墮曰：本有之性為甚麼不會？僧禮拜。墮
X77n1522_p0102c18║曰：墮也，破也，破也。
X77n1522_p0102c19║唐法藏字賢首，其先康居國人，因姓康氏。幼知學佛，
X77n1522_p0102c20║高宗時應名僧遷，參奘公譯事，頗以證義潤文筆受
X77n1522_p0102c21║之任見稱。及天后置舘翻傳，首登入場之選，實叉難
X77n1522_p0102c22║陀以所賷華嚴梵夾與義淨，復禮出新經藏尤有力。
X77n1522_p0102c23║後義淨專主譯任，偕勝莊、大儀等充證義。既而后召
X77n1522_p0102c24║講新經，指鎮殿金獅子以喻天帝網、十重玄門、海印
X77n1522_p0103a01║三昧、六相和合義門、普眼境界門等，於是后曉然開
X77n1522_p0103a02║寤，得未曾有，遂緝其言為金獅子章行于世。聖曆二
X77n1522_p0103a03║年十月八日，又詔講於佛授記寺，至華嚴世界品，講
X77n1522_p0103a04║堂及寺中地皆震動，都維那恒景表聞，有答詔不錄。
X77n1522_p0103a05║且甞以巧方便示剎海涉入無盡之指，則對懸十鑑
X77n1522_p0103a06║於八方上下，中安佛像，然一炬以照之，則互影交光，
X77n1522_p0103a07║重重映蔽，不可得而思議矣。始燉煌杜順以華嚴法
X77n1522_p0103a08║界觀傳弟子智儼，儼傳藏，其統緒之正如此。別疏般
X77n1522_p0103a09║若心經，復號康藏國師云。
X77n1522_p0103a10║
X77n1522_p0103a11║新脩科分六學僧傳卷第四