X77n1522_p0160a11║
X77n1522_p0160a12║
X77n1522_p0160a13║新脩科分六學僧傳卷第十一
X77n1522_p0160a14║
X77n1522_p0160a15║淛東沙門　曇噩　述
X77n1522_p0160a16║戒學
X77n1522_p0160a17║經曰：波羅提木叉是汝等大師。知此則知所以
X77n1522_p0160a18║弘法矣。又曰：毗尼壞則佛法壞。知此則知所以
X77n1522_p0160a19║護教矣。嗚呼！法有汙隆，教有通塞，然誠能以神
X77n1522_p0160a20║通願力，攝待魔外，模範人天，則汙者以隆，塞者
X77n1522_p0160a21║以通，被之三界而無際，垂之億劫而無窮。夫如
X77n1522_p0160a22║是而稱佛弟子，續佛慧命，豈獨波羅提木叉之
X77n1522_p0160a23║足師，毗尼之不壞哉？弘法護教二科，系於戒學
X77n1522_p0160a24║之下，其奚歉？
X77n1522_p0160b01║弘法科
X77n1522_p0160b02║晉支遁字道林，出關氏，陳留人，或曰林慮人。少有爽
X77n1522_p0160b03║氣，神悟天縱。初至京師，太原王濛見之曰：造微之功，
X77n1522_p0160b04║當不減輔嗣耳。陳群、殷融甞念衛玠神情，後進無能
X77n1522_p0160b05║繼者，及見遁，嘆息以為重見若人。家世事佛，隱居餘
X77n1522_p0160b06║杭。年二十五，為沙門講說，句讀脫略，為守文者所陋。
X77n1522_p0160b07║謝安聞之曰：如九方歅相馬，略其玄黃，取俊逸耳。王
X77n1522_p0160b08║洽、劉惔、毀浩、許詢、郄超、孫綽、桓彥表、王敬仁、何次道、
X77n1522_p0160b09║王文度、謝長遐、袁彥伯皆一時名士，與遁為方外交。
X77n1522_p0160b10║甞在白馬寺與劉系之等談莊周，曰：夫以適性為逍
X77n1522_p0160b11║遙，是不然。且桀、跖以殘害為性，豈亦逍遙乎？於是註
X77n1522_p0160b12║逍遙篇，學者宗之。東還支山寺，晚欲入剡中。謝安守
X77n1522_p0160b13║吳興，以書抵遁曰：思君日積，比辰尤甚，知欲還剡自
X77n1522_p0160b14║治，為之悵然。人生如寄耳，自頃風流得意事，殆磨滅
X77n1522_p0160b15║都盡，唯終日戚戚，遲君一來相尉耳。山縣閑靜，差可
X77n1522_p0160b16║養痾，計不減剡，而醫藥易致，幸副積想也。王羲之在
X77n1522_p0160b17║會稽，聞遁名，未之信，曰：見之乃定。及遁還剡，路由稽
X77n1522_p0160b18║山，羲之詣遁，驚其風度，曰：逍遙篇尚記之乎？遁為作
X77n1522_p0160b19║數千言，粲然天就，披露理窟。羲之首肯之，延住靈嘉
X77n1522_p0160b20║寺，欲日夕見之。久之，入沃洲小嶺，建精舍講授，眾千
X77n1522_p0160b21║指。晚移石城山棲光寺，木食㵎飲。註安般、四禪諸經，
X77n1522_p0160b22║并著即色遊玄論、聖不辨知論、道行旨歸、學道式等。
X77n1522_p0160b23║追蹤馬鳴、龍勝，至山陰講維摩，許詢為都講。遁通一
X77n1522_p0160b24║義，眾意詢不能難，詢設一難，又意遁不能通，而賓主
X77n1522_p0160c01║之辨，相尋無窮。聽者多自言得遁旨，詰之輒失。哀帝
X77n1522_p0160c02║請講般若，朝野悅伏。王濛極精思，作數百語詣遁。遁
X77n1522_p0160c03║曰：與君別久，而君語了不長，何也？濛慚嘆曰：絳盋之
X77n1522_p0160c04║王也。郄超問謝安：遁談何如嵆中散？安曰：嵆努力裁
X77n1522_p0160c05║得半耳。又問：何如殷浩？安曰：亹亹請辨，恐當抗行。超
X77n1522_p0160c06║拔淵源，浩有慚德。郄超與親舊書曰：林公神理所通，
X77n1522_p0160c07║玄㧞獨悟。數百年來，紹隆大法，令真理不絕，一人而
X77n1522_p0160c08║已。遁留京師三年，上書乞歸山林，詔可之。資給發遣，
X77n1522_p0160c09║事事豐厚。一時名流，並餞離於征虜亭。蔡子叔前至，
X77n1522_p0160c10║近遁而坐。謝安石後至，值蔡暫起，安移就其處。蔡還，
X77n1522_p0160c11║合其褥，舉謝擲地，謝不以介意。其為時賢所慕如此。
X77n1522_p0160c12║遂収跡剡山。人有遺馬者，受之。有譏之者，遁曰：吾愛
X77n1522_p0160c13║其神俊，聊復畜之耳。有餉鶴者，曰：爾冲天之物，寧當
X77n1522_p0160c14║為人耳目玩乎？遂放之。遁幼與師論物類，謂用雞卵
X77n1522_p0160c15║不足為殺，師不能屈。師亡，忽見形投卵於地，㲉破雛
X77n1522_p0160c16║行。遁由是感悟，蔬食終身。甞經餘姚塢，信宿不去。或
X77n1522_p0160c17║問其意，曰：謝安石相從於此，未甞不移旬。今觸情，是
X77n1522_p0160c18║愁耳。乃移塢中。太和元年閏四月四日歿，壽五十三，
X77n1522_p0160c19║葬塢中。戴逵過其墓曰：德音未遠，拱木已繁。計神理
X77n1522_p0160c20║不俱，氣運盡耳。有同學法處者，精義入神，先遁亡。遁
X77n1522_p0160c21║嘆曰：匠石廢斤於郢人，伯牙絕絃於鍾子，吾質亡矣。
X77n1522_p0160c22║作悼章成，放筆而化。文集十卷。時東土復有竺法仰，
X77n1522_p0160c23║亦以慧解致聞，為王坦之所重。亡後，見形詣王，勗以
X77n1522_p0160c24║行業。
X77n1522_p0161a01║晉竺道潛字法深，出瑯瑘王氏。年十八，師事中州劉
X77n1522_p0161a02║元真。元真有美名，潛服膺。後落髮，善儀止。二十四講
X77n1522_p0161a03║法花大品，道俗日萬指。永嘉亂，渡江。中宗元皇、肅祖、
X77n1522_p0161a04║明帝敬之，承相王茂弘、大尉庾元規並造門結友。甞
X77n1522_p0161a05║著屐至殿中，時人嘆其道德高風，初不省有朝市也。
X77n1522_p0161a06║久之，去隱剡山。哀帝即位，兩遣使致之，不得已至建
X77n1522_p0161a07║鄴。時簡文在藩邸，尤師禮焉。沛國劉惔見於簡文座
X77n1522_p0161a08║中，嘲曰：道人亦遊朱門乎？潛曰：貧道以為蓬戶也。司
X77n1522_p0161a09║空何次道遵以師資之敬，屢興法會，數相招請。復還
X77n1522_p0161a10║山，支遁求買沃洲小嶺，潛答曰：欲來當給，不聞巢、由
X77n1522_p0161a11║買山而隱也。遁欣然愛其風鑒。遁與高麗道人書，大
X77n1522_p0161a12║稱賞之。康寧二年歿，壽八十九，詔賻錢十萬葬之。
X77n1522_p0161a13║　竺法友誦毗曇，一宿上口。年二十四，講經於南臺寺。
X77n1522_p0161a14║　竺法蘊悟解逸群，尤精放光般若。康法識有義學，
X77n1522_p0161a15║工草𨽻，甞與廉昕各臨右軍帖，世不能別。其書以寫
X77n1522_p0161a16║眾經見重於世。　竺法濟有才藻，作高逸沙門傳。凡
X77n1522_p0161a17║此皆潛之神足云。
X77n1522_p0161a18║晉竺僧敷不知何許人。善放光、道行、般若，住瓦棺寺
X77n1522_p0161a19║講授。時異學之徒，咸謂心神有形，但妙於萬物耳，並
X77n1522_p0161a20║著論以相摧壓敷破之。其略曰：有形則有數，有數則
X77n1522_p0161a21║有盡，神既無盡，安得有形？又著放光、道行、般若義疏，
X77n1522_p0161a22║為安、汰諸公所推賞。歿於所住寺，壽七十餘。
X77n1522_p0161a23║晉道整姓趙氏，洛陽清水人，或曰濟陰人。始名正，字
X77n1522_p0161a24║文業。年十八，為秦符堅著作郎，至黃門郎、武威太守。
X77n1522_p0161b01║其為人無鬚而瘠，有妻妾而無兒息，若閹宦然。且學
X77n1522_p0161b02║兼內外，譏諫無所畏憚。符堅末年，以寵鮮卑荒怠，因
X77n1522_p0161b03║歌曰：昔聞孟津河，千里作一曲。此水本自清，是誰攪
X77n1522_p0161b04║令濁？堅恚曰：是朕也。已而又歌曰：北園有一棗，布葉
X77n1522_p0161b05║垂重陰。外雖饒棘刺，內實有赤心。堅笑曰：非趙文業
X77n1522_p0161b06║耶？正願出家。堅難之。堅崩，乃遂所願，作偈曰：佛生何
X77n1522_p0161b07║太晚，泥洹一何早。歸命釋迦文，今來投大道。於是遁
X77n1522_p0161b08║迹商洛山，專精經律。晉雍州刺史郄恢欽其為人，要
X77n1522_p0161b09║與俱遊。整愛其人，從之。遂終於襄陽，壽六十餘。
X77n1522_p0161b10║晉道安生衛氏，常山扶柳人也。世衣冠，早孤，為外兄
X77n1522_p0161b11║孔生所養。貌陋而性姿英特。七歲閱書，一目五行，其
X77n1522_p0161b12║父驚嘆，知非凡器。十二出家，其師皮相之以為愚，使
X77n1522_p0161b13║餉田，因作止田舍中。三年，從師求經，師以辯意經一
X77n1522_p0161b14║卷授之，五千言，一夕即還其師。又求他經，以成具光
X77n1522_p0161b15║明經一卷授之，且萬言，一夕又以還其師。師問看未
X77n1522_p0161b16║對，皆誦徧。其師以為不誠，按經使覆之，一字不遺。師
X77n1522_p0161b17║大異之，為落髮受具足戒。遊學至鄴中，詣佛圖澄。澄
X77n1522_p0161b18║與語，大驚曰：天下士也！東土佛法所賴唯此人，餘非
X77n1522_p0161b19║所及也。遂受澄之學。覆講如水傳器，眾爭設難，曰：要
X77n1522_p0161b20║當難殺崑崙子乃已。而安飛辨注射，眾莫敢仰視。時
X77n1522_p0161b21║人語曰：漆道人，驚四隣。後避難於濩澤，太陽竺法濟
X77n1522_p0161b22║講陰持入經，安從受業焉。頃之，創寺太行以居。年四
X77n1522_p0161b23║十五，還冀州，住受都寺，徒眾數百。石虎沒，彭城王嗣
X77n1522_p0161b24║立，乃廣脩花林園房舍，遣中使竺昌蒲迎安。安以國
X77n1522_p0161c01║難未紓，冉閔方叛，天灾旱蝗，𡨥賊縱橫，王屋、女林諸
X77n1522_p0161c02║山不可託跡，將依陸渾，而慕容俊之兵又逼，遂南投
X77n1522_p0161c03║襄陽。至新野，分使法汰詣揚州，法和詣蜀。安與慧遠
X77n1522_p0161c04║四百餘輩，夜雷雨，乘電光以進，見人家懸馬篼二柳
X77n1522_p0161c05║間，可容斛許。安呼林百升，果有出迎者。弟子問何以
X77n1522_p0161c06║識其姓名，安指抑篼而已。至襄陽，註般若、道行、密跡、
X77n1522_p0161c07║安般等經，又總錄經至年月，傳譯人名，以授學者。征
X77n1522_p0161c08║西將軍桓朗鎮江陵，強載以俱。及還，以白馬隘陋，即
X77n1522_p0161c09║清河張殷之宅為檀溪寺，建塔五層，闢房四百。會涼
X77n1522_p0161c10║州刺史楊弘忠施銅萬斤作承露盤，安謂弘忠曰：露
X77n1522_p0161c11║盤已託汰公營之，請回此銅以鑄丈六大像，可乎？弘
X77n1522_p0161c12║忠敬諾。像成，放光起行，異常相。安每法聚，則設符堅
X77n1522_p0161c13║所送金箔倚像、金坐像、金縷繡像、織成像、結珠彌勒
X77n1522_p0161c14║像以作證，觀者敬慕。有一外國銅像，形製古異，久置
X77n1522_p0161c15║未甞設。安使弟子治其髻，則一舍利在焉，光𦦨炳煥，
X77n1522_p0161c16║暎蔽堂陛，眾驚異之。習鑿齒，襄陽奇逸士也。先以書
X77n1522_p0161c17║通好，然後詣安。既見，自讚曰：四海習鑿齒。安徐曰：彌
X77n1522_p0161c18║天釋道安。時以為名對。齒以書抵謝安石，稱：安蓋非
X77n1522_p0161c19║常勝士，恨公不相見之耳。安在樊、沔十五年，常講放
X77n1522_p0161c20║光般若。孝武皇帝詔曰：法師以道德照臨人天，使大
X77n1522_p0161c21║法流行，為生民依賴，宜日食王公祿。符堅攻襄陽，得
X77n1522_p0161c22║安而喜，謂其臣權翼曰：吾以十萬之師取襄陽，但得
X77n1522_p0161c23║一人半耳。翼問為誰，曰：安公一人，翼、鑿齒半人也。安
X77n1522_p0161c24║入關中，住五重寺，眾數千人。初，沙門出家皆隨師姓，
X77n1522_p0162a01║安曰：師莫如釋迦如來也。乃以釋為氏。後得增一阿
X77n1522_p0162a02║含，果稱四河入海，無復河名，四姓出家，皆稱釋種，與
X77n1522_p0162a03║經若合符節。安博學，工文章。藍田得一鼎，容二十七
X77n1522_p0162a04║斛，腹有篆銘。以問安，安曰：魯襄公所鑄。又得一銅斛，
X77n1522_p0162a05║其形正圓，下向為斗，橫梁昂則升，低則合。梁一頭為
X77n1522_p0162a06║籥，籥同黃鍾，容半合，亦有篆銘。以問安，安曰：此王莽
X77n1522_p0162a07║自言，出自舜皇。龍集戊辰，改正即真，以同律量，布之
X77n1522_p0162a08║四方，欲小大器均，令天下取平焉。於是堅勑侍從，有
X77n1522_p0162a09║疑皆師於安。時諺曰：學不師安，義不中難。堅承石氏
X77n1522_p0162a10║之後，民物殷富，四方略定，東極滄海，西并龜茲，南包
X77n1522_p0162a11║襄陽，北盡沙漠，唯建鄴未伏。堅雅志欲取而有之，大
X77n1522_p0162a12║臣諫，不從。堅出東苑，命安升輦同載。僕射權翼諫曰：
X77n1522_p0162a13║臣聞天子法駕，侍中倍乘。道安毀形，寧可參廁！堅怒
X77n1522_p0162a14║曰：安公道德可尊，朕以天下易輦之榮，未稱其德。即
X77n1522_p0162a15║詔翼扶安登輦，於是翼跪而掖之以登。堅顧謂安曰：
X77n1522_p0162a16║朕將與公南遊吳、越，整六師以巡狩，登會稽以觀滄
X77n1522_p0162a17║海，不亦樂乎！對曰：陛下應天御世，富有八州，居中而
X77n1522_p0162a18║制四海，宜棲神無為，與堯、舜比隆。今欲以百萬之師，
X77n1522_p0162a19║求厥田下下之土。且東南區地，勢卑氣厲，昔禹、舜遊
X77n1522_p0162a20║而不返，秦王適而不歸，以貧道觀之，未見其可。平陽
X77n1522_p0162a21║公懿戚，石、越重臣，皆憂國至深，其論可聽。堅曰：非區
X77n1522_p0162a22║宇不廣也，朕欲簡天心，明大運所在耳。順時巡狩，具
X77n1522_p0162a23║有挌訓，儻如高論，則帝王無省四方之文乎！對曰：必
X77n1522_p0162a24║不可者，宜駐蹕洛陽，枕戈畜銳，傅檄江南。如其不伏，
X77n1522_p0162b01║伐之未晚。堅不聽，遣精銳二十五萬為前鋒，堅自率
X77n1522_p0162b02║步騎六十萬繼之，為徐州刺史謝玄所敗，堅單騎而
X77n1522_p0162b03║遁。安設法門憲章，條為三例：一曰行香定上座開經
X77n1522_p0162b04║上講之法，二曰日常六時行道飲食唱時之法，三曰
X77n1522_p0162b05║布薩差使悔過等法。天下精舍遵奉之，無敢違者。每
X77n1522_p0162b06║與弟子法遇立誓彌勒像前，願生內院。秦建元二十
X77n1522_p0162b07║一年正月二十七日，忽有異僧寄宿講堂，維那見其
X77n1522_p0162b08║夜從窻隙出入，遽以白安。安驚禮訊，問其來意，云：相
X77n1522_p0162b09║為而來。安云：自惟罪深，詎可度脫？曰：甚可耳，然須更
X77n1522_p0162b10║浴聖僧，情願必果。具示浴法。安請問生處，乃舉手指
X77n1522_p0162b11║天，即見雲開西北，樓閣幻出，曰：此兜率也。是夕，且有
X77n1522_p0162b12║小兒數十來就浴。二月八日歿，葬城中五級寺，是歲
X77n1522_p0162b13║晉太元十年也。其未歿也，加眉谷隱士王嘉候安，安
X77n1522_p0162b14║曰：世事如此，行將及人，相與去乎？嘉曰：誠如所言。師
X77n1522_p0162b15║前行，僕有小債未了，不能俱也。既而姚萇入長安僭
X77n1522_p0162b16║號，且與符登相持。時嘉在城內，萇召問嘉：朕得登否？
X77n1522_p0162b17║嘉曰：略得。萇怒曰：得即言得，何略也！遂斬之。後登為
X77n1522_p0162b18║萇子興所殺，興字子略云。　嘉字子年，洛陽人。形貌
X77n1522_p0162b19║鄙陋，滑稽善談笑，問以事則隨答，若調戲狀即不可
X77n1522_p0162b20║解，久之多驗。符堅以大鴻臚徵，不就。及南征，使問休
X77n1522_p0162b21║咎，嘉無他言，但乘使者馬，向東行數百步，盡脫鞾帽，
X77n1522_p0162b22║解棄衣服，奔還而已。方被害日，有人於隴上見之，仍
X77n1522_p0162b23║遺萇書。初，安聞羅什在姑臧，勸堅迎之，而什亦謂安
X77n1522_p0162b24║是東方菩薩。安生，左臂有皮寸許如串，可捋上下，特
X77n1522_p0162c01║不能出手耳，時號印手菩薩。
X77n1522_p0162c02║晉竺法汰東莞人。長八尺，美風姿。少與道安同學，決
X77n1522_p0162c03║南遊，旅病於陽口。時桓溫鎮荊州，要過供事湯藥。安
X77n1522_p0162c04║遣弟子慧遠問疾，疾小間，詣溫。溫欲留汰久語，汰以
X77n1522_p0162c05║疾作起去，初不辭謝，坐客仰其高韻。沙門道恒執心
X77n1522_p0162c06║無義，盛行荊、楚間。汰曰：邪說也，當亟破之。遣弟子曇
X77n1522_p0162c07║一集僧以難恒，未即屈，且則慧遠就席。纔及數番，恒
X77n1522_p0162c08║覺墮負，以麈尾扣案，未得所答。遠曰：不疾而速，杼軸
X77n1522_p0162c09║何為？坐者皆笑，其義遂沮。至建鄴，止瓦棺寺。晉太宗、
X77n1522_p0162c10║簡文帝深相敬禮，開放光題大會，帝親臨幸，公卿畢
X77n1522_p0162c11║集，眾至千人。瓦棺寺本河內山玩墓山，公為陶處。興
X77n1522_p0162c12║寧中，沙門慧力啟乞為寺，至是而汰更新之。王珣、謝
X77n1522_p0162c13║安石皆相過從。弟子曇一、曇二並有名。太元二年歿，
X77n1522_p0162c14║壽六十八。
X77n1522_p0162c15║晉法遇不知何許人。少俊逸愽學，氣壓流輩，見安公
X77n1522_p0162c16║乃屈伏，願落髮為弟子。義陽太守阮保聞風欽慕，施
X77n1522_p0162c17║遺相接。避地東下，止江陵寺講授，眾四百餘。一僧飲
X77n1522_p0162c18║酒廢夕講，遇止罰不遣。安公聞之，以竹筩置杖，自封
X77n1522_p0162c19║題以寄遇。遇開封見杖曰：此由飲酒僧也，領眾不勤，
X77n1522_p0162c20║遠貽憂賜。即命維那自罰，行杖三下，內杖筩中，流涕
X77n1522_p0162c21║自責。乃與慧遠書曰：吾人暗短，不能率眾，和尚雖在
X77n1522_p0162c22║異域，猶垂憂念，吾罪無所逃。歿時年六十。
X77n1522_p0162c23║晉僧䂮出傅氏，潯陽人也，晉河間郎中令遐之元子
X77n1522_p0162c24║也。少師事弘覺法師，止長安大寺，遊青、司、樊、沔間。通
X77n1522_p0163a01║六經，究三藏，持律嚴，甚為姚萇、姚興所敬。自羅什入
X77n1522_p0163a02║關，僧尼多過愆，興患之，議置僧主以領之。下書曰：大
X77n1522_p0163a03║法東遷，於今為盛，僧尼浸多，宜設綱領，宣授遠規，以
X77n1522_p0163a04║濟頹緒。䂮法師早有學譽，晚以德稱，可為國僧主。僧
X77n1522_p0163a05║遷為悅眾，法欽、慧斌為僧錄，給車輿吏力。䂮資侍中
X77n1522_p0163a06║秩，傳詔羊車各二人，遷等頒賜有差，大允時望。弘始
X77n1522_p0163a07║七年，勑加親信，仗白身從各三十人。僧正之職，自䂮
X77n1522_p0163a08║始也。然䂮持身甚儉，而說法無怠。歿於大寺，壽七十。
X77n1522_p0163a09║晉曇摩流支此云法樂，西國人也。棄家，以精律著名。
X77n1522_p0163a10║弘始七年至關中，時弗若多羅已化久矣。廬山慧遠
X77n1522_p0163a11║聞支善毗尼，願竟其學，遣書通好曰：佛教之興，先自
X77n1522_p0163a12║上國，分流已來，四百年於茲矣。然比丘根本，皆所未
X77n1522_p0163a13║知。頃幸弗若多羅誦出十誦，方半而沒，茲用追恨。竊
X77n1522_p0163a14║聞仁者亦齎此經，必蒙開施，勿倀憤發。果使始涉之
X77n1522_p0163a15║流，不失無上之津，此恩不貲，何以論報？支得書，乃與
X77n1522_p0163a16║羅什足多羅未盡之文。支住長安大寺，沙門慧觀欲
X77n1522_p0163a17║延居洛陽，支曰：洛中有人弘法，足以利世，吾當化律
X77n1522_p0163a18║學未至之處。於是去，不知所終。
X77n1522_p0163a19║晉道融汲郡林慮人也，史亡其氏。十二棄家從師，無
X77n1522_p0163a20║所得書，遣借論語於旁舍，晚不持歸，曰：已習之矣。師
X77n1522_p0163a21║使覆之，不遺一字，大嗟異，為落髮。及受具戒，長遊關
X77n1522_p0163a22║中，依依羅什。什謂姚興曰：比見融公，殆是人類精奇。
X77n1522_p0163a23║引見與語，心服之，詔入逍遙園參譯。當是時，什譯菩
X77n1522_p0163a24║薩戒本，又譯中論，方就兩卷，融便能講之。什又使講
X77n1522_p0163b01║新法華經，而自聽其判析，曰：大法之興，正賴此子也。
X77n1522_p0163b02║國有婆羅門，自謂盡讀西國書，聞什在關中，乃曰：豈
X77n1522_p0163b03║可使釋氏之風獨傳震旦耶？遂駞其書至。姚興幾惑
X77n1522_p0163b04║其說，婆羅門乞與僧辨優劣，關中僧皆相視缺然。什
X77n1522_p0163b05║謂融曰：子可當之。融顧外道經書未讀，乃密使人盡
X77n1522_p0163b06║錄其書目，一覽即誦，剋日論義。姚興與公卿大集，婆
X77n1522_p0163b07║羅門以博觀為夸，融數其所讀，并秦地經史三倍之。
X77n1522_p0163b08║什嘲之曰：君乃未聞大秦有學者乎？敢輕遠來！於是
X77n1522_p0163b09║婆羅門媿服，再拜融足而去。後還彭城講授，眾常數
X77n1522_p0163b10║百人。性不喜喧狎，常登樓讀書，人罕識面。歿壽七十
X77n1522_p0163b11║四。著法華、大品、維摩義疏、金光明十地品義若干卷。
X77n1522_p0163b12║晉卑摩羅叉此云無垢眼，罽賓國人。沈鷙有志力，以
X77n1522_p0163b13║苦行自律。弘毗尼，為龜茲學者之宗。龜茲陷，避地烏
X77n1522_p0163b14║纏。聞羅什在長安，欲使勝品妙味復沾東土。弘始八
X77n1522_p0163b15║年至關中，什敬禮如師。及什棄世，即引去。遊壽春，譯
X77n1522_p0163b16║十誦本五十八卷，最後一誦謂明受戒法及諸成善
X77n1522_p0163b17║法事。逐其義要，改名善誦。叉後齎住石㵎，開為六十
X77n1522_p0163b18║一卷，最後一誦改為毗尼誦，故今猶二名存焉。又坐
X77n1522_p0163b19║夏江陵之新寺，以漢言講演無作妙本，盛行於時。慧
X77n1522_p0163b20║觀習其指要為兩卷，京師傳寫，紙為增價。終于石㵎，
X77n1522_p0163b21║壽七十七。為人眼青，時號青眼律師。
X77n1522_p0163b22║晉僧叡魏郡長樂人，史失其氏。年十八為沙門，師事
X77n1522_p0163b23║僧賢法師，博通經論。聽僧朗講放光般若，每致難詞。
X77n1522_p0163b24║朗謂賢曰：叡殊有膽氣，其難吾多不能通，真佳弟子
X77n1522_p0163c01║也。羅什至關中，譯禪要三卷，始乃鳩摩羅陀所造，終
X77n1522_p0163c02║乃馬鳴大士所造，而其中多外國賢聖之語，亦稱菩
X77n1522_p0163c03║薩禪要。叡精練之，分為五門。偽司徒姚嵩雅相禮敬。
X77n1522_p0163c04║興問嵩曰：叡公誰可比？嵩曰：未見其比。興甞法集，公
X77n1522_p0163c05║卿咸在，見叡謂嵩曰：四海僧望也。竺法護出法華經，
X77n1522_p0163c06║語曰：天見人，人見天。什誦至此，曰：義與西域同，但其
X77n1522_p0163c07║辭過質耳。叡曰：將非人天交接，兩得相見乎？什然之。
X77n1522_p0163c08║叡講成實論，什曰：此諍論中有七處文破毗曇，子能
X77n1522_p0163c09║辨之乎？叡舉其處以應，皆當什意。曰：子真精識傳譯，
X77n1522_p0163c10║有賞音者，吾何恨哉！叡求生安養，坐臥不敢背西。臨
X77n1522_p0163c11║終謂同學曰：身口意業或相違犯，願施以大慈，為永
X77n1522_p0163c12║劫法侶也。於是浴罷禮拜，合爪西向。歿壽六十七。有
X77n1522_p0163c13║同學僧楷，有高行，與叡齊名。
X77n1522_p0163c14║晉僧肇京兆人，史不書氏。家貧，為人傭書，遂博觀經
X77n1522_p0163c15║史子集，尤善莊老。年十二為沙門，名震三輔。羅什在
X77n1522_p0163c16║姑臧，往從之。什與語，驚曰：法中龍象也。於是擕以歸
X77n1522_p0163c17║關中，居逍遙園，詳定經論。四方學者輻輳，設難交攻，
X77n1522_p0163c18║而肇迎刃而解，眾皆厭服。時有道生、道融、僧叡，皆師
X77n1522_p0163c19║羅什，號童壽之門四聖。肇初著般若無知論，什見之
X77n1522_p0163c20║曰：吾解不謝子，文當相挹。劉遺民得之以呈遠公，遠
X77n1522_p0163c21║公搏髀歎以為未甞有也。後又著不真空論、物不遷
X77n1522_p0163c22║論，注維摩經。什化去，追悼之。又著涅槃無名論，皆妙
X77n1522_p0163c23║造精微。姚興敬重其筆札，使頒傳。義熈十年歿，壽三
X77n1522_p0163c24║十二。
X77n1522_p0164a01║晉慧遠生賈氏，鴈門樓煩人也。年十二，隨其舅令狐
X77n1522_p0164a02║君學於許洛間，博極群書，得老莊之要。風鑒朗拔，在
X77n1522_p0164a03║諸生中，龍章鳳姿，照映魚鳥。既冠，將渡江，與范宣子
X77n1522_p0164a04║俱隱。值中原亂，兵戈塞路，聞道安在太行恒山寺講
X77n1522_p0164a05║般若，遂與弟慧持俱造之。一面歸敬，願落髮就弟子
X77n1522_p0164a06║之列，以終業焉。既受具，以大法為己任。年二十四，即
X77n1522_p0164a07║就講說。秦建元九年，襄陽平，安公為朱序所得，因決
X77n1522_p0164a08║別，南抵荊州，止上明寺。欲遊羅浮，泊舟潯陽，見匡山，
X77n1522_p0164a09║愛之，廬於山陰，以杖卓地曰：有泉當住。泉忽涌，因定
X77n1522_p0164a10║居焉。常誦經泉上，有龍出聽，因號龍泉寺。沙門慧永
X77n1522_p0164a11║住西林，恨所居逼側，不能多容，而請太守桓伊為立
X77n1522_p0164a12║東林寺。古傳有佛影在月氏國那竭城南古石室中，
X77n1522_p0164a13║去流沙一萬五千八百餘里，欲往瞻禮，恨骨不能飛。
X77n1522_p0164a14║有西域道士為遠畫之壁間，遠著銘五章，能疏其妙。
X77n1522_p0164a15║陶侃鎮廣州，有漁得阿育王所鑄文殊像於海中，送
X77n1522_p0164a16║寒溪寺。寺主僧珍徑夏口，夢寺火而像不壞，馳歸，果
X77n1522_p0164a17║然。侃以其威靈，及移鎮，使人迎之，十輩不能舉。既而
X77n1522_p0164a18║登舟，又沒，終不能得。及遠創寺既成，而像自至，蓋其
X77n1522_p0164a19║誠感然也。故時人為之謠曰：陶維劒雄，像以神標。雲
X77n1522_p0164a20║翔泥宿，一何遙遙。可以誠致，難以力招。彭城劉遺民、
X77n1522_p0164a21║豫章雷次宗、鴈門周續之、新蔡畢頴之、南陽宗炳、張
X77n1522_p0164a22║士民、季碩等十八人從遠遊。乃於無量壽象前，使劉
X77n1522_p0164a23║遺民著文立誓，期生西方。殷仲堪如荊州，過山中，臨
X77n1522_p0164a24║北㵎，聽遠講易，歎曰：識盡精微，不受擬度，世間安有
X77n1522_p0164b01║此等人品乎！俳佪終日而罷。盧循初據江州，甞詣遠。
X77n1522_p0164b02║遠少與循父嘏善，見循欣然道舊。有諫者曰：循返逆，
X77n1522_p0164b03║公與厚，禍斯至矣。遠曰：我佛法中，情無取舍，豈不知
X77n1522_p0164b04║為識者所察，非吾所懼也。及武帝討循，屯桑尾，有以
X77n1522_p0164b05║遠交循為言。武帝曰：遠公世外人，其可以是量之哉！
X77n1522_p0164b06║遣使送敬，且飯僧。聞羅什入關，遣書通好，獻比量衣，
X77n1522_p0164b07║裁使登高座為著之，并漉器皆珍貺。什答書，其略曰：
X77n1522_p0164b08║經言：末後東方有護法菩薩。勗哉仁者，善弘其事。有
X77n1522_p0164b09║偈曰：既以舍染樂，心得善攝不？若得不馳散，深入實
X77n1522_p0164b10║相否？必竟空相中，其心無所樂。若悅禪智慧，是法性
X77n1522_p0164b11║無照。虗誑等無實，亦非停心住。仁者所得法，幸願示
X77n1522_p0164b12║其要。遠又以書答，其偈曰：本端竟何從，起滅有無際。
X77n1522_p0164b13║一微涉動境，成此頹山勢。惑相更相乘，觸理自生滯。
X77n1522_p0164b14║因緣雖無主，開途非一世。時無悟宗匠，誰將握玄契。
X77n1522_p0164b15║來問尚悠悠，相與期卒歲。初，中土未有泥洹常住之
X77n1522_p0164b16║說，但云壽令長遠而已。遠曰：佛是至極，至極則無變。
X77n1522_p0164b17║無變之理，豈有窮哉。乃著法性論曰：至極則以不變
X77n1522_p0164b18║為性，得性為體，極為宗。羅什見論曰：邊國人未見經，
X77n1522_p0164b19║便暗與理合，豈不妙哉。秦王姚興致書，餉遠龜茲細
X77n1522_p0164b20║縷雜變像，以伸欵敬。又姚嵩獻珠像并釋論，云：大智
X77n1522_p0164b21║論新記，龍勝所作。法師當冠以序，昭示萬世。此邦道
X77n1522_p0164b22║士，同所欽聞也。遠以書辭不敏，文多不載。然恨大論
X77n1522_p0164b23║文多，鈔其要為二十卷。桓玄討殷仲堪，軍經山北，邀
X77n1522_p0164b24║遠出虎溪。遠稱疾不出，玄自入山。左右諫玄勿復拜，
X77n1522_p0164c01║及見遠，不覺致敬。玄問：不敢毀傷，何以翦削？遠答以
X77n1522_p0164c02║立身行道，當自有意。豈以翦髮文身，讓季歷而非泰
X77n1522_p0164c03║伯乎。玄出山，謂左右曰：實生所未見也。玄後以震主
X77n1522_p0164c04║之威，苦欲致之，而遠堅臥不動。俄而玄欲沙汰僧眾，
X77n1522_p0164c05║且謂唯匡山道德所居，不在搜簡之例。於是遠以書
X77n1522_p0164c06║抵玄，其詞皆陽縱而陰奪之。成帝幼冲，庾氷用事，以
X77n1522_p0164c07║沙門應敬王者，而尚書何充、僕射褚翌、諸葛恢等奏
X77n1522_p0164c08║議不應。眾議同何充等，門下觀望，駮議紛然。玄在姑
X77n1522_p0164c09║熟，以書問遠當不，且曰：此一代大事，不可令朝廷失
X77n1522_p0164c10║體也。得八座書，今以似君，君其件件詳論不敬之意，
X77n1522_p0164c11║以釋其疑，便當行之。遠答書，其略曰：伽黎非朝宗之
X77n1522_p0164c12║服，鉢具非廊廟之器。會玄篡位，下書曰：佛法宏大，所
X77n1522_p0164c13║不能測。昔推奉主之情，故興其敬。今事既在己，宜盡
X77n1522_p0164c14║謙禮，諸道人勿復致禮也。遠乃著沙門不敬王者論
X77n1522_p0164c15║凡五首，妙盡物情。玄西奔，安帝自江陵還京師，輔國
X77n1522_p0164c16║何無忌勸遠候迎，遠稱疾不行。帝遣使勞問，遠脩書
X77n1522_p0164c17║敘悃誠，帝佳之。謝靈運恃才氣出人上，見遠悠然意
X77n1522_p0164c18║消。遠卜居三十年，影不出山，迹不入俗。每送客遊履，
X77n1522_p0164c19║以虎溪為限。以晉義熈十二年八月初示疾，至六日
X77n1522_p0164c20║困篤。大德耆宿請飲豉酒，不許。又請飲米汁，不許。又
X77n1522_p0164c21║請以蜜水為漿，乃命律師撿卷，未見而終，壽八十三。
X77n1522_p0164c22║遺命露骸松下，弟子不忍收葬。潯陽太守阮保於山
X77n1522_p0164c23║西嶺鑿壙開𡑞。有文集十卷。
X77n1522_p0164c24║晉道恒藍田人，史失其氏。年九歲，處士張忠見之，謂
X77n1522_p0165a01║人曰：此兒有好相，仕必為王者輔，出家必光顯佛乘，
X77n1522_p0165a02║吾恨老不及見也。恒幼孤，事後母以孝聞。家貧，鬻圖
X77n1522_p0165a03║書以自給。年二十，後母亡，服終，為沙門。聞羅什入關，
X77n1522_p0165a04║往依之。什愛其高才，與道標齊名。姚興以恒、標二人
X77n1522_p0165a05║神俊，有經綸術業，乃下詔令尚書令姚顯敦逼罷道。
X77n1522_p0165a06║二士於是上書陳情，其略曰：漢光武成嚴陵之節，魏
X77n1522_p0165a07║文帝全管寧之高，階下天縱之聖，議論每遠輩堯舜。
X77n1522_p0165a08║今乃冠巾兩道人，反在光武、魏文下乎？興又書與羅
X77n1522_p0165a09║什、僧䂮，使勸諭之，必欲其反初服。什、䂮皆奏章敷敘
X77n1522_p0165a10║其事，略曰：唯聖人為能通天下之志。恒、標業已毀除
X77n1522_p0165a11║毛髮，服不正之服，今使復簪紳立朝，非通其志也。且
X77n1522_p0165a12║大秦龍興，異才輩出，如恒、標等，未為超卓。於是一眾
X77n1522_p0165a13║懇乞，乃得寢免。恒歎曰：名真道之累也。乃逃去，遂沒
X77n1522_p0165a14║於瑯瑘山中。晉義熈十三年，壽七十三。恒著釋敘論、
X77n1522_p0165a15║百行箴，標亦有文。
X77n1522_p0165a16║宋法顯姓龔氏，平陽武陽人。三兄皆以病死齠齓中。
X77n1522_p0165a17║顯三歲亦病，父懼，施以出家，而終不遣。數歲，病垂死，
X77n1522_p0165a18║乃送寺中，一夕差，因留不復歸，母為舍寺門外。父亡，
X77n1522_p0165a19║叔使返俗，顯曰：母得所養足矣，安在？我悉以先世產
X77n1522_p0165a20║業歸。叔無所問。母亡，葬之如禮。甞與同學沙門數十
X77n1522_p0165a21║人刈稻田中，盜忽至，眾皆蒼黃走，顯獨留，語盜曰：若
X77n1522_p0165a22║前世不施，致今世之飢，今世復行劫奪，獨不念後世
X77n1522_p0165a23║乎？盜慚棄去。既受戒，志行明決，每以經律舛闕，誓於
X77n1522_p0165a24║尋求。晉隆安三年，偕沙門慧景、道整等西渡流沙，熱
X77n1522_p0165b01║風惡鬼，遇者必死。蔥嶺危壁千仞，冬夏積雪，施杙險
X77n1522_p0165b02║處僅能過。凡涉水七百餘所，中有緣絙而渡者又十
X77n1522_p0165b03║餘所，皆漢之張騫、甘英奉使所未甞至也。雪山寒甚，
X77n1522_p0165b04║慧景股栗而死。如是又三十餘國，而後及天竺。去王
X77n1522_p0165b05║舍城三十里有寺，問：耆闍崛山安在？寺僧曰：莫夜矣，
X77n1522_p0165b06║且多黑獅子，食人，不可往。顯念：以吾欲瞻禮聖迹，幸
X77n1522_p0165b07║至此，苟今夕死，則吾志不酬。竟造無所畏，獨俳徊山
X77n1522_p0165b08║中，拜瞻流涕曰：我不自知身之至此也。坐樹下誦經。
X77n1522_p0165b09║夜三鼓矣，獅子蹲踞䑛齕，顯以手循之曰：欲肉醉我，
X77n1522_p0165b10║遲誦經畢。於是俱妥尾去。明日歸，路逢一老宿，植杖
X77n1522_p0165b11║立挹不答。頃有小年來，顯問耆年為誰，曰：頭陀迦葉
X77n1522_p0165b12║大弟子也。顯追之至山，有石塞巖竇，不得往。至迦施
X77n1522_p0165b13║國，坐夏有蛇耳處，白置於銅盂酪中，從上座至下，行
X77n1522_p0165b14║徧乃化去。寺僧曰：白耳，龍也。寺龍所造，歲輒一出。至
X77n1522_p0165b15║五天竺，於摩竭提邑波連弗河阿育王塔南天竺寺，
X77n1522_p0165b16║得摩訶僧祇律，又得薩婆多律、雜阿毗曇心、方等泥
X77n1522_p0165b17║洹等經。留三年，學梵書梵語，以經像附商舶至獅子
X77n1522_p0165b18║國，同侶皆無在者，孑然獨止而已。商有以紈扇供佛
X77n1522_p0165b19║者，顯見之，因思歸。又二年，得彌沙塞律、長雜二阿含，
X77n1522_p0165b20║皆漢地所未有，因附舶以還。忽颶作，舶人皆以物投
X77n1522_p0165b21║海中，顯念觀世音曰：有經像在，欲以開東方眼目。頃
X77n1522_p0165b22║之颶止，至耶婆提國，留五月，易舶適廣州。夜颶作，舶
X77n1522_p0165b23║人曰：坐有沙門共載耳。欲投顯海中，或呵止之，得不
X77n1522_p0165b24║死。水盡粮亦竭，忽及岸，見藜藋，入浦見獵者，問曰：此
X77n1522_p0165c01║青州長廣郡牢山也。獵者以歸。太守李公嶷聞而躬
X77n1522_p0165c02║迎之，至州小休，遂如京師，譯大泥洹經，有傳寫者。一
X77n1522_p0165c03║夕火，盡燬他物，而經不壞。後遊荊州，歿於新寺，壽八
X77n1522_p0165c04║十六。
X77n1522_p0165c05║宋曇無竭此云法勇，出李氏，幽州黃龍人。為沙彌，持
X77n1522_p0165c06║苦行。讀法顯西遊事，欲蹤跡之。以宋永初元年，同沙
X77n1522_p0165c07║門僧猛、曇朗二十有五人，出海西郡，入流沙、高昌。遂
X77n1522_p0165c08║道龜茲、沙勒，登𦵇嶺，望雪山，障霧千里。有大江湍駛，
X77n1522_p0165c09║以繩為橋，橋之上僅可行一人。先渡彼岸者，必舉火
X77n1522_p0165c10║為識。此岸之人，見煙而後可進。久無煙，則知其人墮
X77n1522_p0165c11║江中矣。三日乃至大雪山，壁立千仞，俱有杙孔，處處
X77n1522_p0165c12║相對。人持四杙，更互著崖孔中，猿臂而過。至平地，失
X77n1522_p0165c13║十二人。入罽賓國，拜瞻佛鉢。留歲餘，學梵語、梵書，得
X77n1522_p0165c14║觀世音授記經。又西去，並辛頭那提河，入月氏國，瞻
X77n1522_p0165c15║內髻骨觀。自沸水乘舟，至檀特山南石寺。寺僧雜三
X77n1522_p0165c16║乘，學天竺佛陀多羅，此云覺救者，果位人也。無謁，請
X77n1522_p0165c17║為和尚依止，以受大戒。漢沙門志定為阿闍梨。因坐
X77n1522_p0165c18║夏，夏休乃行。路皆中天竺境也。地曠人稀，齎石蜜為
X77n1522_p0165c19║粮，顧影孤絕。同伴餘五僧耳，苟經險難，即繫念觀世
X77n1522_p0165c20║音以免。將入舍衛國，有狂象群來。方歸念間，獅子從
X77n1522_p0165c21║林中出，象怖伏，遺糞而去。渡恒河，有野牛群吼而來。
X77n1522_p0165c22║又歸念之，俄大鷲飛來，於是牛亦奔散。無渴留止，徧
X77n1522_p0165c23║觀陳迹，親依聖賢。久之，尋附海舶以歸，至廣州。其終
X77n1522_p0165c24║別有傳記。
X77n1522_p0166a01║宋慧猷江右人，史失其氏。少為沙門，精律學，性剛方。
X77n1522_p0166a02║師西國卑摩羅叉，深達十誦，以講授為陝西學者之
X77n1522_p0166a03║宗。有十誦義八卷。
X77n1522_p0166a04║宋竺道生出魏氏，鉅鹿人也。客居彭城，世衣冠。父為
X77n1522_p0166a05║廣威令。生幼而卓異，沙門竺法汰見之，大驚曰：此兒
X77n1522_p0166a06║豈受功名富貴縛者耶？而生亦欣然，願隨歸山中為
X77n1522_p0166a07║弟子。年十五，便能講授，一時名流莫敢犯其詞鋒，於
X77n1522_p0166a08║是名震法苑。居廬山七年，與慧嚴、慧叡入長安，從羅
X77n1522_p0166a09║什受業。什門英豪數百，無有出其右者。還都，舘于青
X77n1522_p0166a10║園寺。宋太祖文皇帝特加禮敬，方設大會，帝地坐，親
X77n1522_p0166a11║同眾齋。食至，眾疑日晚，不敢下筯。帝曰：日未晚也，才
X77n1522_p0166a12║中耳。生曰：向日麗天，今天言日中，何得非中？舉鉢便
X77n1522_p0166a13║食，一眾從之。帝大悅。王弘、范泰、顏延之皆造門結好。
X77n1522_p0166a14║生每以真丹所譯經文未能盡達佛旨，而學者又滯
X77n1522_p0166a15║見聞，然其所謂善不受報，頓悟成佛，惟忘言得旨者
X77n1522_p0166a16║知之，乃著二諦論、佛性常有論、法身無色論、佛無淨
X77n1522_p0166a17║土論、應有緣論，皆網羅舊說，發其淵奧，皎如日星，而
X77n1522_p0166a18║或者憎嫉之。已而涅槃、泥洹前品先至秦京，生熟讀
X77n1522_p0166a19║之，曰：一闡提人自當成佛，此經未盡耳。於是講輩交
X77n1522_p0166a20║攻之，誣以為邪說，據律當擯。生白眾誓曰：若我所說
X77n1522_p0166a21║不合經義，願於此身目見惡報。若實契佛心，願捨壽
X77n1522_p0166a22║時據獅子座。乃受擯，袖手南還，仍舘青園。其年夏，雷
X77n1522_p0166a23║震青園佛殿，有龍升天，光射西壁，改名龍光，眾疑其
X77n1522_p0166a24║異。俄生果去青園而至吳之虎丘山，日竪石為聽徒，
X77n1522_p0166b01║講涅槃經。至闡提有佛性處，則謂石曰：如我所說，義
X77n1522_p0166b02║契佛心否？石皆為動，若首肯之者。遂還廬山，銷景巖
X77n1522_p0166b03║及涅槃大本。至南京，果言闡提皆有佛性，生見而尉
X77n1522_p0166b04║喜不自勝。宋元嘉十一年十一月庚子，升法座，詞音
X77n1522_p0166b05║朗潤，聽者悅悟。俄麈尾墮地，隱几而化。有釋慧生者，
X77n1522_p0166b06║繼止龍光，有高行，時號大小生以別之。
X77n1522_p0166b07║宋慧叡冀州人，史失其氏。少出家，以精苦稱。遊方至
X77n1522_p0166b08║蜀，為盜所略，使牧羊野中。有商客見而異焉，問三藏
X77n1522_p0166b09║義，無不綜達，於是為出金贖法服，還著之。西遊至南
X77n1522_p0166b10║天竺，凡音譯訓詁無不通。還舘廬山，聞什公在關中，
X77n1522_p0166b11║摳衣往受業焉。晚居建鄴烏衣寺講授，學者如雲。彭
X77n1522_p0166b12║城王義康請以為師，叡苦辭，三返然後許。王要叡至
X77n1522_p0166b13║其第授戒法，叡曰：禮聞來學，未聞往教。王大媿，服詣
X77n1522_p0166b14║座下，施之貂裘，直三十萬，叡以坐而未甞御。謝靈運
X77n1522_p0166b15║每從叡問經奇字，為著十四音訓序，以條列梵漢旨
X77n1522_p0166b16║義。元嘉中沒，壽八十五。
X77n1522_p0166b17║宋曇摩密多此云法秀，罽賓國人。七歲神明澄正，聞
X77n1522_p0166b18║梵唄輙歡笑，父母以是許之出家。國多賢達，徧承事
X77n1522_p0166b19║之。博通群經，深解禪法。為人連眉，有蘊籍，世號連眉
X77n1522_p0166b20║禪師。遊諸國，至龜茲，王前一日夢神告曰：當有大士
X77n1522_p0166b21║至。王因郊迎入宮，授菩薩戒。居數載，又夢神告曰：大
X77n1522_p0166b22║士欲去。王固留不可。至燉煌，建精舍，植柰千本，少留
X77n1522_p0166b23║棄去。至凉州，舘於舊寺。又遊蜀，出荊州，於長沙寺立
X77n1522_p0166b24║禪閣，懇求舍利供養。經旬餘，聞鏘然落盤聲，視之，光
X77n1522_p0166c01║滿一閣。東還京師，止中興寺，道俗建塔焉。頃移祇桓，
X77n1522_p0166c02║帝、后、太子、諸王皆執弟子禮受戒法，中貴人日絡繹
X77n1522_p0166c03║候安否。譯禪、宴法、普賢觀、虗空藏觀等經。以禪法教
X77n1522_p0166c04║授學者，遠近靡弗至，號大禪師。會稽太守孟覬請同
X77n1522_p0166c05║遊鄮縣諸山，遂建塔寺。東方俗多尚巫祝，自密多居
X77n1522_p0166c06║之，翕然歸正。元嘉十年，還鍾山定林。性嗜山水，構室
X77n1522_p0166c07║臨㵎，以收形勝。弟子達公者，能嗣其風。蜜多初發罽
X77n1522_p0166c08║賓，迦毗羅神王衛至龜茲，中路欲返，辭決。蜜多要與
X77n1522_p0166c09║同至南方，達建康，即畫其像上寺壁間。十九年七月
X77n1522_p0166c10║六日歿，壽八十七，葬于鍾山之宋熈寺前。
X77n1522_p0166c11║宋智猛雍州京兆新豐人。端莊有美行，出家誦經，以
X77n1522_p0166c12║夕繼旦。深慕先佛遺跡於五天，慨然有身造目覩之
X77n1522_p0166c13║志。於是以秦弘始六年甲辰，結侶十五人，渡河跨谷，
X77n1522_p0166c14║凡三十六所，至涼州。西出陽關，涉流沙，歷龜茲、于闐
X77n1522_p0166c15║諸國。又自于闐西南二千里，登𦵇嶺，而同侶九人退
X77n1522_p0166c16║還。又千七百里，至波淪國，而竺道嵩者死矣。方圖闍
X77n1522_p0166c17║維，失屍所在。猛顧四人，悲歎驚異。及踰雪山，渡辛頭
X77n1522_p0166c18║河，詣罽賓國。國有應真尊者五百人，遇猛喜尉，間為
X77n1522_p0166c19║猛說四天王事。於奇沙國，見佛文石唾壺，又見佛盔，
X77n1522_p0166c20║盔光色紫紺，輕重隨念。猛香華供養，跪戴發願而去。
X77n1522_p0166c21║又千三百里，至迦維衛國，見佛肉髻，骨及牙髮，影跡
X77n1522_p0166c22║具存。謁泥洹堅固之林，禮降魔菩提之樹。遂於降魔
X77n1522_p0166c23║像，施以大衣，而覆之寶蓋，且設淨饌以盡敬。華氏國，
X77n1522_p0166c24║則阿育王舊都也。有婆羅門名羅閱，舉族弘法，王所
X77n1522_p0167a01║推重。問猛曰：秦地有大乘學否？曰：皆大乘學。羅閱驚
X77n1522_p0167a02║歎，以為希有。猛於其家，得大泥洹僧低律諸經以歸。
X77n1522_p0167a03║甲子歲，發天竺，迨涼州，唯猛曇纂而已。譯泥洹二十
X77n1522_p0167a04║卷。元嘉十四年入蜀，十六年撰西遊記，歿於成都。
X77n1522_p0167a05║宋慧嚴生范氏，豫州人也。年十二為儒，深明詩、禮。十
X77n1522_p0167a06║六為沙門，以解義稱。從什公遊，為一時流輩所推。還
X77n1522_p0167a07║建鄴，止東安寺。宋高祖禮遇特異，方伐長安，載與俱
X77n1522_p0167a08║行。及文帝嗣位，尤所欽敬。初，帝於法未甚信崇，元嘉
X77n1522_p0167a09║十二年，京尹蕭摹之請制民間建寺鑄像。帝謂侍中
X77n1522_p0167a10║何尚之、吏部羊玄保曰：朕少讀經不多，比日彌復無
X77n1522_p0167a11║暇，因果之事，昧然未究。所以不敢立異者，正以卿輩
X77n1522_p0167a12║時秀信敬故耳。范泰、謝靈運甞言：六經法度，本在濟
X77n1522_p0167a13║世，必求妙道，當以佛經指南。比見顏延之析達性論、
X77n1522_p0167a14║宗炳難黑白論，其說汪洋，大明至理，並足開獎人意。
X77n1522_p0167a15║若使率土之民，皆敦此化，則朕坐致太平，夫復何事。
X77n1522_p0167a16║因出摹之所上疏曰：卿等增損，必有以遏戒浮淫，無
X77n1522_p0167a17║傷弘獎者，乃當著令耳。尚之對曰：橫目之俗，多不敬
X77n1522_p0167a18║信，以臣庸陋，獨有愚勤。寔懼缺薄，上玷大法，更蒙獎
X77n1522_p0167a19║論，重有愧耳。然前代群英，則不負明詔矣。渡江而來，
X77n1522_p0167a20║王導、周顗、庾亮、王濛、謝尚、郗起、王坦之、王恭、王謐、郭
X77n1522_p0167a21║文、謝敷、戴逵、許詢，及亡高祖兄弟、王元琳昆季、范汪、
X77n1522_p0167a22║孫綽、張玄、殷凱，或宰輔冠冕，或人倫羽儀，或置情人
X77n1522_p0167a23║天之際，或抗跡煙霞之表，皆倒心歸依，其間比對。如
X77n1522_p0167a24║蘭護開潛，淵遁崇邃，皆亞跡黃鐘，或不測人也。近世
X77n1522_p0167b01║道俗，較談便爾，若悉舉者，夷夏漢魏，奇傑輩出，不可
X77n1522_p0167b02║勝數。慧遠法師云：釋迦之化，無所不可。適道固自教
X77n1522_p0167b03║原，齊俗亦為要務。竊味此言，有契至理。若使家家持
X77n1522_p0167b04║戒，則一國息刑。故佛圖澄適趙，而使二石減暴；羅什
X77n1522_p0167b05║在秦，則符健損虐。神道助教，昭然可觀，不可誣也。而
X77n1522_p0167b06║摹之所請，不謂全非，但傷蠧道俗者，其意本在無行
X77n1522_p0167b07║僧尼，而情偽難分，去取未易耳。至如土木之工，雖若
X77n1522_p0167b08║糜費，然植福報恩，未易頓絕。臣比斟酌，進退未安，今
X77n1522_p0167b09║日面奉德音，實用欣抃。羊玄保進曰：此談蓋天人之
X77n1522_p0167b10║學，豈臣昧陋所宜與聞。竊恐秦楚論強兵之術，孫吳
X77n1522_p0167b11║盡吞并之計，無取於此耳。帝曰：此非戰國之具，良如
X77n1522_p0167b12║卿言。尚之曰：夫禮隱逸則戰士怠，貴仁德則兵氣銷。
X77n1522_p0167b13║儻以孫吳為志，動期吞并，亦將無取於堯舜之道，豈
X77n1522_p0167b14║特釋教而已哉。帝悅曰：釋門之有卿，如孔門之有季
X77n1522_p0167b15║路，所謂惡言不入於耳。自是崇敬教乘。顏延之著離
X77n1522_p0167b16║識論，先以其檢上帝。帝命嚴辯之，酧酢終日。帝笑曰：
X77n1522_p0167b17║公等殆不愧支許也。東海何承天問嚴：佛國用何曆？
X77n1522_p0167b18║嚴曰：天竺夏至之日，方中無影，蓋天之中也。五行用
X77n1522_p0167b19║土，色尚黃，數以五八寸為尺，十兩當漢十二兩，以建
X77n1522_p0167b20║辰之月為歲首。討覈分至，推較薄蝕，顧步光影，其法
X77n1522_p0167b21║甚詳。宿度年紀，咸有條例。承天無所措詞。後波利國
X77n1522_p0167b22║人來，果同嚴說。帝詔任豫受焉。嚴與慧觀、謝靈運詳
X77n1522_p0167b23║定涅槃經，夢神訶之曰：涅槃尊經，何以輒加斟酌？嚴
X77n1522_p0167b24║惕然而覺，欲盡收前本。時識者曰：此欲戒厲後人耳。
X77n1522_p0167c01║若必不應者，宜即於詳定時見夢也。嚴以為然。後又
X77n1522_p0167c02║夢神告曰：君以佛經之力，必當見佛。元嘉二十年歿，
X77n1522_p0167c03║壽八十一。
X77n1522_p0167c04║宋僧業王氏，河內人。少為沙門，聰敏，能博究三藏。從
X77n1522_p0167c05║羅什授法，精十誦，什歎以為後世之優波離也。避地
X77n1522_p0167c06║渡江，吳張邵建閑居寺於姑蘇以延之，三吳道俗爭
X77n1522_p0167c07║尊異焉。宴坐之室，常有香氣。元嘉十八年沒，壽七十
X77n1522_p0167c08║五。
X77n1522_p0167c09║宋僧導京兆人，史失其氏。十歲出家，其師授以觀世
X77n1522_p0167c10║音經。導曰：此經幾卷？曰：止一卷。導曰：經言爾時無盡
X77n1522_p0167c11║意，則知前更有師。大驚異之，授以法華經，於是悟解
X77n1522_p0167c12║通達。老師夙學，多敬畏之。年十八，僧叡見而歎曰：君
X77n1522_p0167c13║當作萬僧法主。厚自愛。姚興聞其名，詣之與語，載同
X77n1522_p0167c14║輦而還，學者榮之。羅什所譯，多與參校。著成實三論
X77n1522_p0167c15║疏義，并空有二諦論，多所發明。宋高祖平關中，得導
X77n1522_p0167c16║而喜。還建鄴，指桂陽公義真謂導曰：兒年幼留鎮，藉
X77n1522_p0167c17║公輔之。義真後為虜所逼，導果能營救，虜解圍去。高
X77n1522_p0167c18║祖聞而嘉之，建東山寺於壽春以居焉。會魏滅教，北
X77n1522_p0167c19║方避難而投之者，皆給衣食。故舊鄉曲之死者，為設
X77n1522_p0167c20║會行香，流涕哀慟。孝武即位，詔住建鄴中興寺。帝郊
X77n1522_p0167c21║迎，法道大振。每講維摩於瓦棺寺，帝臨幸，公卿畢集。
X77n1522_p0167c22║久之，辭還壽春。歿，壽九十六。時有僧音、僧威，亦有卓
X77n1522_p0167c23║行。
X77n1522_p0167c24║宋慧恂生趙氏，趙郡人。少而精苦，遊關中，從羅什究
X77n1522_p0168a01║十誦、僧祇，乃義疏之。永初中，講授於廣陵。元嘉中，至
X77n1522_p0168a02║京師，止道場寺。後移長樂寺，大弘律學。大明二年歿，
X77n1522_p0168a03║壽八十。
X77n1522_p0168a04║宋求那䟦陀羅此云功德賢，中天竺人。始以家世事
X77n1522_p0168a05║外道法，因遁去，求師剃落為沙門。師令探經，得大品、
X77n1522_p0168a06║華嚴，師喜曰：汝於大乘有緣乎？為授菩薩戒，而大乘
X77n1522_p0168a07║益精，時號摩訶衍。尋以書諭父母，使歸正。既徧歷師
X77n1522_p0168a08║子諸國，乃附舶而東。屆中途，所飲之水既竭，又風息
X77n1522_p0168a09║不能進，賢呪之，驟雨充足。抵廣州，刺史車朗以聞，驛
X77n1522_p0168a10║至京師。元嘉十二年，初住祗洹寺，已而詔入內供養。
X77n1522_p0168a11║瑯瑯顏延之，通才碩學，束帶造門，於是京師遠近冠
X77n1522_p0168a12║蓋相望。彭城王義康、南譙主義宣皆師事之。譯雜阿
X77n1522_p0168a13║含、法鼓、勝鬘、楞伽等經共百餘卷。譙王請講華嚴經，
X77n1522_p0168a14║而賢獨恨未善華言，禱觀世音以求感應。夜夢神力
X77n1522_p0168a15║士易其首，旦起頓通語義，遂就講。王以屢有恠夢問
X77n1522_p0168a16║之，對曰：京都行有禍矣。王構逆謀，賢諫之，至流涕，王
X77n1522_p0168a17║逼與俱下。梁山之敗，墮江中，一心誦觀世音，手捉竹
X77n1522_p0168a18║杖，見童子牽其衣，賢曰：汝小兒乃能爾耶！至岸，欲脫
X77n1522_p0168a19║納衣償童子，忽失所在。王玄謨承詔送賢至臺上，尉
X77n1522_p0168a20║安之，且曰：企德有日，乃今始遇，間關來歸，寧有恨乎？
X77n1522_p0168a21║對曰：無所恨，但念夙緣逢此，適成熟耳。上又戲之曰：
X77n1522_p0168a22║頗念譙王否？對曰：古人不忘一飯，王飯我十年，敢遽
X77n1522_p0168a23║忘哉！願當從階下求為王脩冥福，惟哀憐之。上為改
X77n1522_p0168a24║容。中興寺成，詔徙以住持。上甞宴東府，王公畢集，詔
X77n1522_p0168b01║趣賢。賢至，皤然清臞，上望見，謂謝莊曰：摩訶衍有機
X77n1522_p0168b02║辯，當戲之。賢趨陛，上曰：摩訶衍不負遠來，唯有一在。
X77n1522_p0168b03║即應聲曰：貧道客食陛下三十載，恩遇之厚無所欠，
X77n1522_p0168b04║所欠唯一死在。上喜，為促席，一坐盡傾。永明六年旱，
X77n1522_p0168b05║徧走群望，無所驗，詔賢曰：霶霈而後相見。賢即絕飲
X77n1522_p0168b06║食，自嚗北湖釣臺上嘿誦經呪，明日大霔，公卿入賀，
X77n1522_p0168b07║施與有加焉。太始四年正月，示疾而卒，春秋七十五。
X77n1522_p0168b08║宋僧璩者生朱氏，吳人也。少為沙門，師事僧業，尤明
X77n1522_p0168b09║十誦，工文章，涉獵書傳。始居虎丘山，宋孝武聞其名，
X77n1522_p0168b10║詔至京師為僧正，止中興寺。時有沙門僧定，自稱得
X77n1522_p0168b11║不還果。璩集眾詳斷，令現神足。定曰：恐犯戒，故不現。
X77n1522_p0168b12║璩曰：按律文，有四因緣得現神足：一斷疑網，二破邪
X77n1522_p0168b13║見，三除憍慢，四成功德。定不能然，遂擯之。乃著戒眾
X77n1522_p0168b14║論以示來葉。少帝准從受五戒，豫章王子尚宗為法
X77n1522_p0168b15║友。歿壽五十八。注勝鬘經，撰僧尼要事，行於世。釋道
X77n1522_p0168b16║儼者，雄丘小黃人。善毗尼，精研四部，融會眾家。又覈
X77n1522_p0168b17║梵漢異音旨歸，作決正四部毗尼論，大弘律教。遊彭
X77n1522_p0168b18║城，沒壽七十五。
X77n1522_p0168b19║
X77n1522_p0168b20║新脩科分六學僧傳卷第十一