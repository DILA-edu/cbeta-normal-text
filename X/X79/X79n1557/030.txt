X79n1557_p0260a01║
X79n1557_p0260a02║
X79n1557_p0260a03║聯燈會要卷第三十
X79n1557_p0260a04║
X79n1557_p0260a05║住泉州崇福禪寺嗣祖比丘　悟明　集
X79n1557_p0260a06║傅大士心王銘
X79n1557_p0260a07║觀心空王微妙難惻無形無相有大神力
X79n1557_p0260a08║能滅千災成就萬德體性雖空能施法則
X79n1557_p0260a09║觀之無形呼之有聲為大法將心戒傳經
X79n1557_p0260a10║水中鹽味色裏膠青決定是有不見其形
X79n1557_p0260a11║心王亦爾身內居停面門出入應物隨情
X79n1557_p0260a12║自在無礙所作皆成了本識心識心見佛
X79n1557_p0260a13║是心是佛是佛是心念念佛心佛心念佛
X79n1557_p0260a14║欲得早成戒心自律淨律淨心心即是佛
X79n1557_p0260a15║除此心王更無別佛欲求成佛莫染一物
X79n1557_p0260a16║心性雖空貪嗔體實入此法門端坐成佛
X79n1557_p0260a17║到彼岸已得波羅蜜慕道真士自觀自心
X79n1557_p0260a18║知佛在內不向外尋即心即佛即佛即心
X79n1557_p0260a19║心明識佛曉了識心離心非佛離佛非心
X79n1557_p0260a20║非佛莫測無所堪任執空滯寂了此漂沉
X79n1557_p0260a21║諸佛菩薩非此安心明心大士悟此玄音
X79n1557_p0260a22║身心性妙用無更改是故智者放心自在
X79n1557_p0260a23║莫言心王空無體性能使色身作邪作正
X79n1557_p0260a24║非有非無隱顯不定心性離空能凡能聖
X79n1557_p0260b01║是故相勸好自防慎剎那造作還復漂沉
X79n1557_p0260b02║清淨心智如世黃金般若法藏並在身心
X79n1557_p0260b03║無為法寶非淺非深諸佛菩薩了此本心
X79n1557_p0260b04║有緣遇者非去來今
X79n1557_p0260b05║誌公和尚十二時歌
X79n1557_p0260b06║平旦寅狂機內有道人身
X79n1557_p0260b07║勤苦已經無量劫不信常擎如意珍
X79n1557_p0260b08║若捉物入迷津但有纖毫即是塵
X79n1557_p0260b09║不住舊時無相貌外來知識也非真
X79n1557_p0260b10║日出卯用處不須生善巧
X79n1557_p0260b11║縱使神光照有無起意便遭魔境撓
X79n1557_p0260b12║若施功終不了日夜被他人我拗
X79n1557_p0260b13║不用安排只麼從何曾心地生煩惱
X79n1557_p0260b14║食時辰無明本是釋迦身
X79n1557_p0260b15║坐臥不知元是道只麼忙忙受苦辛
X79n1557_p0260b16║認聲色覔疎親只是他家染汙人
X79n1557_p0260b17║若擬將心求佛道問取虗空始出塵
X79n1557_p0260b18║禺中巳未了之人教不至
X79n1557_p0260b19║假饒通達祖師言莫向心頭安了義
X79n1557_p0260b20║只守玄沒文字認著依前還不是
X79n1557_p0260b21║暫時自肯不追尋曠劫不遭魔境使
X79n1557_p0260b22║日南午四大身中無價寶
X79n1557_p0260b23║陽焰空花不肯拋作意修行轉辛苦
X79n1557_p0260b24║不曾迷莫求悟任儞朝陽幾回暮
X79n1557_p0260c01║有相身中無相身無明路上無生路
X79n1557_p0260c02║日昳未心地何曾安了義
X79n1557_p0260c03║他家文字沒踈親莫起工夫求的意
X79n1557_p0260c04║任縱橫絕忌諱長在人間不居止
X79n1557_p0260c05║運用不離聲色中歷劫何曾暫拋棄
X79n1557_p0260c06║晡時申學道先須不厭貧
X79n1557_p0260c07║有相本來權積聚無形何用要安真
X79n1557_p0260c08║作淨潔却勞神莫認愚癡作近隣
X79n1557_p0260c09║言下不求無處所暫時喚作出家人
X79n1557_p0260c10║日入酉虗幻聲音終不久
X79n1557_p0260c11║禪悅珍羞尚不飡誰能更飲無明酒
X79n1557_p0260c12║沒可拋無物守蕩蕩逍遙不曾有
X79n1557_p0260c13║縱儞多聞達古今也是癡狂外邊走
X79n1557_p0260c14║黃昏戌狂子施功投暗室
X79n1557_p0260c15║假使心通無量時歷劫何曾異今日
X79n1557_p0260c16║擬商量却啾唧轉使心頭黑似漆
X79n1557_p0260c17║晝夜舒光照有無癡人喚作波羅蜜
X79n1557_p0260c18║人定亥勇猛精進成懈怠
X79n1557_p0260c19║不起纖毫修學心無相光中常自在
X79n1557_p0260c20║超釋迦越祖代心有微塵還窒礙
X79n1557_p0260c21║放蕩長如癡兀人他家自有通人愛
X79n1557_p0260c22║夜半子心住無生即生死
X79n1557_p0260c23║生死何曾屬有無用時便用無文字
X79n1557_p0260c24║祖師言外邊事識取起時還不是
X79n1557_p0261a01║作意搜求實沒蹤生死魔來任相試
X79n1557_p0261a02║雞鳴丑一顆圓光明已久
X79n1557_p0261a03║內外推尋覔總無境上施為渾大有
X79n1557_p0261a04║不見頭亦無手世界壞時渠不朽
X79n1557_p0261a05║未了之人聽一言只這如今誰動口
X79n1557_p0261a06║誌公和尚十四科
X79n1557_p0261a07║菩提煩惱不二
X79n1557_p0261a08║眾生不解修道便欲斷除煩惱
X79n1557_p0261a09║煩惱本來空寂將道更欲覔道
X79n1557_p0261a10║一念之心即是何須別處尋討
X79n1557_p0261a11║大道曉在目前迷倒愚人不了
X79n1557_p0261a12║佛性天真自然亦無因緣修造
X79n1557_p0261a13║不識三毒虗假妄執浮沉生老
X79n1557_p0261a14║昔時迷日為晚今日始覺非早
X79n1557_p0261a15║持犯不二
X79n1557_p0261a16║丈夫運用無礙不為戒律所制
X79n1557_p0261a17║持犯本自無生愚人被他禁繫
X79n1557_p0261a18║智者造作皆空聲聞觸途成滯
X79n1557_p0261a19║大士肉眼圓通二乘天眼有翳
X79n1557_p0261a20║空中妄執有無不達色心無礙
X79n1557_p0261a21║菩薩與俗同居清淨曾無染世
X79n1557_p0261a22║愚人貪著涅槃智者生死實際
X79n1557_p0261a23║法性空無言說緣起略為茲偈
X79n1557_p0261a24║百歲無智小兒小兒有智百歲
X79n1557_p0261b01║佛與眾生不二
X79n1557_p0261b02║眾生與佛無殊大智不異於愚
X79n1557_p0261b03║何須向外求寶身田自有明珠
X79n1557_p0261b04║正道邪道不二了知凡聖同途
X79n1557_p0261b05║迷悟本無差別涅槃生死一如
X79n1557_p0261b06║究竟諸緣空寂惟求意想清虗
X79n1557_p0261b07║無有一法可得翛然自入無餘
X79n1557_p0261b08║理事不二
X79n1557_p0261b09║心王自在翛然法性本無十纏
X79n1557_p0261b10║一切無非佛事何須攝念坐禪
X79n1557_p0261b11║妄想本來空寂不用斷除攀緣
X79n1557_p0261b12║智者無心可得自然無爭無喧
X79n1557_p0261b13║不識無為大道何時得證幽玄
X79n1557_p0261b14║佛與眾生一種眾生即是世尊
X79n1557_p0261b15║凡夫妄生分別無中執有迷奔
X79n1557_p0261b16║了達貪嗔空寂何處不是真門
X79n1557_p0261b17║靜亂不二
X79n1557_p0261b18║聲聞厭喧求靜猶如棄麵求餅
X79n1557_p0261b19║餅即從來是麵造作隨人百變
X79n1557_p0261b20║煩惱即是菩提無心即是無境
X79n1557_p0261b21║生死不異涅槃貪嗔如焰如影
X79n1557_p0261b22║智者無心求佛愚人執邪執正
X79n1557_p0261b23║徒勞空過一生不見如來妙頂
X79n1557_p0261b24║了達婬慾性空鑊湯爐炭自冷
X79n1557_p0261c01║善惡不二
X79n1557_p0261c02║我自身心快樂翛然無善無惡
X79n1557_p0261c03║法身自在無方觸目無非正覺
X79n1557_p0261c04║六塵本來空寂凡夫妄生執著
X79n1557_p0261c05║涅槃生死空平四海阿誰厚薄
X79n1557_p0261c06║無為大道自然不用將心畫度
X79n1557_p0261c07║菩薩散誕靈通所作常含妙覺
X79n1557_p0261c08║聲聞執法坐禪如蠶吐絲自縛
X79n1557_p0261c09║法性本來圓明病愈何須執藥
X79n1557_p0261c10║了知諸法平等翛然清虗快樂
X79n1557_p0261c11║色空不二
X79n1557_p0261c12║法性本無青黃眾生謾造文章
X79n1557_p0261c13║吾我說他止觀自意擾擾顛狂
X79n1557_p0261c14║不識圓通妙理何時得會真常
X79n1557_p0261c15║自疾不能治療却教他人藥方
X79n1557_p0261c16║外看將謂是善心內猶若犲狼
X79n1557_p0261c17║愚人畏其地獄智者不異天堂
X79n1557_p0261c18║對境心常不起舉足皆是道場
X79n1557_p0261c19║佛與眾生不二眾生自作分張
X79n1557_p0261c20║若欲除却三毒迢迢不離災殃
X79n1557_p0261c21║智者知心是佛愚人樂往西方
X79n1557_p0261c22║生死不二
X79n1557_p0261c23║世間諸法如幻生死猶如雷電
X79n1557_p0261c24║法身自在圓通出入山河無間
X79n1557_p0262a01║顛倒妄想本空般若無迷無亂
X79n1557_p0262a02║三毒本自解脫何須攝念禪觀
X79n1557_p0262a03║只為愚人不了從他戒律決斷
X79n1557_p0262a04║不識寂滅真如何時得登彼岸
X79n1557_p0262a05║智者無惡可斷運用隨心合散
X79n1557_p0262a06║法性本來空寂不為生死所絆
X79n1557_p0262a07║若欲斷除煩惱此是無明癡漢
X79n1557_p0262a08║煩惱即是菩提何用別求禪觀
X79n1557_p0262a09║實際無佛無魔心體無形無段
X79n1557_p0262a10║斷除不二
X79n1557_p0262a11║丈夫運用堂堂逍遙自在無妨
X79n1557_p0262a12║一切不能為害堅固猶如金剛
X79n1557_p0262a13║不著二邊中道翛然非斷非常
X79n1557_p0262a14║五欲貪瞋是佛地獄不異天堂
X79n1557_p0262a15║愚人妄生分別流浪生死猖狂
X79n1557_p0262a16║智者達色無礙聲聞無不恛惶
X79n1557_p0262a17║法性本無瑕翳眾生妄執青黃
X79n1557_p0262a18║如來引接迷愚或說地獄天堂
X79n1557_p0262a19║彌勒身中自有何須別處思量
X79n1557_p0262a20║棄却真如佛像此人即是顛狂
X79n1557_p0262a21║聲聞心中不了唯只聽逐言章
X79n1557_p0262a22║言章本非真道轉加鬪爭剛強
X79n1557_p0262a23║心裏蚖虵蝮蝎螯著便即遭傷
X79n1557_p0262a24║不解文中取義何時得會真常
X79n1557_p0262b01║死入無間地獄神識枉受灾殃
X79n1557_p0262b02║真俗不二
X79n1557_p0262b03║法師說法極好心中不離煩惱
X79n1557_p0262b04║口談文字化他轉更增他生老
X79n1557_p0262b05║真妄本來不二凡夫棄妄覔道
X79n1557_p0262b06║四眾雲集聽講高座談議浩浩
X79n1557_p0262b07║南座北座相爭四眾為言為好
X79n1557_p0262b08║雖然口談甘露心裏尋常枯燥
X79n1557_p0262b09║自己元無一錢日夜數他珍寶
X79n1557_p0262b10║恰似無智愚人棄却真金擔草
X79n1557_p0262b11║心中三毒不捨未審何時得道
X79n1557_p0262b12║解縛不二
X79n1557_p0262b13║律師持律自縛自縛亦能縛他
X79n1557_p0262b14║外作威儀恬靜心內恰似洪波
X79n1557_p0262b15║不駕生死舡筏如何渡得愛河
X79n1557_p0262b16║不解真宗正理邪見言辭繁多
X79n1557_p0262b17║有二比丘犯律便却往問優波
X79n1557_p0262b18║優波依律說罪轉增比丘網羅
X79n1557_p0262b19║方丈室中居士維摩便即來呵
X79n1557_p0262b20║優波默然無對淨名說法無過
X79n1557_p0262b21║而彼戒性如虗不在內外娑婆
X79n1557_p0262b22║勸除生滅不肯忽悟還同釋迦
X79n1557_p0262b23║境照不二
X79n1557_p0262b24║禪師體離無明煩惱從何處生
X79n1557_p0262c01║地獄天堂一相涅槃生死空名
X79n1557_p0262c02║亦無貪瞋可斷亦無佛道可成
X79n1557_p0262c03║眾生與佛平等自然智者惺惺
X79n1557_p0262c04║不為六塵所染句句獨契無生
X79n1557_p0262c05║正覺一念玄解三世坦然皆平
X79n1557_p0262c06║非法非律自制翛然直入圓成
X79n1557_p0262c07║絕此四句百非如空無作無依
X79n1557_p0262c08║運用無礙
X79n1557_p0262c09║我今滔滔自在不羨王公卿宰
X79n1557_p0262c10║四時猶若金剛昔樂心常不改
X79n1557_p0262c11║法寶喻於須彌智慧廣於江海
X79n1557_p0262c12║不為八風所牽亦無精進懈怠
X79n1557_p0262c13║任性浮沉若顛散誕縱橫自在
X79n1557_p0262c14║遮莫刀劒臨頭我自安然不釆
X79n1557_p0262c15║迷悟不二
X79n1557_p0262c16║迷時以空為色悟即以色為空
X79n1557_p0262c17║迷悟本無差別色空究竟還同
X79n1557_p0262c18║愚人喚南作北智者達無西東
X79n1557_p0262c19║欲覔如來妙理常在一念之中
X79n1557_p0262c20║陽𦦨本非其水渴鹿狂趂怱怱
X79n1557_p0262c21║自身虗假不實將空更欲覔空
X79n1557_p0262c22║世人迷倒至甚如犬吠雷叿叿
X79n1557_p0262c23║三祖璨大師信心銘
X79n1557_p0262c24║至道無難唯嫌揀擇但莫憎愛洞然明白
X79n1557_p0263a01║毫𨤲有差天地懸隔欲得現前莫存順逆
X79n1557_p0263a02║違順相爭是為心病不識玄旨徒勞念靜
X79n1557_p0263a03║圓同太虗無欠無餘良由取捨所以不如
X79n1557_p0263a04║莫逐有緣勿住空忍一種平懷泯然自盡
X79n1557_p0263a05║止動歸止止更彌動唯滯兩邊寧知一種
X79n1557_p0263a06║一種不通兩處失功遣有沒有從空背空
X79n1557_p0263a07║多言多慮轉不相應絕言絕慮無處不通
X79n1557_p0263a08║歸根得旨隨照失宗須臾返然勝却前空
X79n1557_p0263a09║前空轉變皆由妄見不用求真唯須息見
X79n1557_p0263a10║二見不住慎莫追尋纔有是非紛然失心
X79n1557_p0263a11║二由一有一亦莫守一心不生萬法無咎
X79n1557_p0263a12║無咎無法不生不心能由境滅境逐能沉
X79n1557_p0263a13║境由能境能由境能欲知兩段元是一空
X79n1557_p0263a14║一空同兩齊含萬象不見精麤寧有偏黨
X79n1557_p0263a15║大道體寬無易無難小見狐疑轉急轉遲
X79n1557_p0263a16║執之失度必入邪路放之自然體無去住
X79n1557_p0263a17║任性合道逍遙絕惱繫念乖真昏沉不好
X79n1557_p0263a18║不好勞神何用疎親欲取一乘勿惡六塵
X79n1557_p0263a19║六塵不惡還同正覺智者無為愚人自縛
X79n1557_p0263a20║法無異法妄生愛著將心用心豈非大錯
X79n1557_p0263a21║迷生寂亂悟無好惡一切二邊良由斟酌
X79n1557_p0263a22║夢幻空花何勞把捉得失是非一時放却
X79n1557_p0263a23║眼若不睡諸夢自除心若不異萬法一如
X79n1557_p0263a24║一如體玄元爾忘緣萬法齊觀歸復自然
X79n1557_p0263b01║泯其所以不可方比止動無動動止無止
X79n1557_p0263b02║兩既不成一何有爾究竟窮極不存軌則
X79n1557_p0263b03║契心平等所作俱息狐疑盡淨正信調直
X79n1557_p0263b04║一切不留無可記憶虗明自照不勞心力
X79n1557_p0263b05║非思量處識情難測真如法界無他無自
X79n1557_p0263b06║要急相應唯言不二不二皆同無不包容
X79n1557_p0263b07║十方智者皆入此宗宗非促延一念萬年
X79n1557_p0263b08║無在不在十方目前極小同大忘絕境界
X79n1557_p0263b09║極大同小不見邊表有即是無無即是有
X79n1557_p0263b10║若不如是必不須守一即一切一切即一
X79n1557_p0263b11║但能如是何慮不畢信心不二不二信心
X79n1557_p0263b12║言語道斷非去來今
X79n1557_p0263b13║永嘉真覺大師證道歌
X79n1557_p0263b14║君不見絕學無為閑道人不除妄想不求真
X79n1557_p0263b15║無明實性即佛性幻化空身即法身
X79n1557_p0263b16║法身覺了無一物本源自性天真佛
X79n1557_p0263b17║五陰浮雲空去來三毒水泡虗出沒
X79n1557_p0263b18║證實相無人法剎那滅却阿鼻業
X79n1557_p0263b19║若將妄語誑眾生自招拔舌塵沙劫
X79n1557_p0263b20║頓覺了如來禪六度萬行體中圓
X79n1557_p0263b21║夢裏明明有六趣覺後空空無大千
X79n1557_p0263b22║無罪福無損益寂滅性中莫問覔
X79n1557_p0263b23║比來塵鏡未曾磨今日分明須剖析
X79n1557_p0263b24║誰無念誰無生若實無生無不生
X79n1557_p0263c01║喚取機闕木人問求佛施功早晚成
X79n1557_p0263c02║放四大莫把捉寂滅性中隨飲啄
X79n1557_p0263c03║諸行無常一切空即是如來大圓覺
X79n1557_p0263c04║決定說表真乘有人不肯任情徵
X79n1557_p0263c05║直截根源佛所印摘葉尋枝我不能
X79n1557_p0263c06║摩尼珠人不識如來藏裏親収得
X79n1557_p0263c07║六般神用空不空一顆圓光色非色
X79n1557_p0263c08║淨五眼得五力唯證乃知難可測
X79n1557_p0263c09║鏡裏看形見不難水中捉月爭拈得
X79n1557_p0263c10║常獨行常獨步達者同游涅槃路
X79n1557_p0263c11║調古神清風自高貌悴骨剛人不顧
X79n1557_p0263c12║窮釋子口稱貧實是身貧道不貧
X79n1557_p0263c13║貧則身常披縷褐道則心藏無價珍
X79n1557_p0263c14║無價珍用無盡利物應時終不吝
X79n1557_p0263c15║三身四智體中圓八解六通心地印
X79n1557_p0263c16║上士一決一切了中下多聞多不信
X79n1557_p0263c17║但自懷中解垢衣誰能向外誇精進
X79n1557_p0263c18║從他謗任他非把火燒天徒自疲
X79n1557_p0263c19║我聞恰似飲甘露銷融頓入不思議
X79n1557_p0263c20║觀惡言是功德此則成吾善知識
X79n1557_p0263c21║不因訕謗起冤親何表無生慈忍力
X79n1557_p0263c22║宗亦通說亦通定慧圓明不滯空
X79n1557_p0263c23║非但我今獨達了恒沙諸佛體皆同
X79n1557_p0263c24║師子吼無畏說百獸聞之皆腦裂
X79n1557_p0264a01║香象奔波失却威天龍寂聽生欣悅
X79n1557_p0264a02║游江海涉山州尋師訪道為參禪
X79n1557_p0264a03║自從認得曹谿路了知生死不相干
X79n1557_p0264a04║行亦禪坐亦禪語默動靜體安然
X79n1557_p0264a05║縱遇鋒刀常坦坦假饒毒藥也閑閑
X79n1557_p0264a06║我師得見然燈佛多劫曾為忍辱仙
X79n1557_p0264a07║幾回生幾回死生死悠悠無定止
X79n1557_p0264a08║自從頓悟了無生於諸榮辱何憂喜
X79n1557_p0264a09║入深山住蘭若岑崟幽邃長松下
X79n1557_p0264a10║優游靜坐野僧家閴寂安居實瀟洒
X79n1557_p0264a11║覺即了不施功一切有為法不同
X79n1557_p0264a12║住相布施生天福猶如仰箭射虗空
X79n1557_p0264a13║勢力盡箭還墜招得來生不如意
X79n1557_p0264a14║爭似無為實相門一超直入如來地
X79n1557_p0264a15║但得本莫愁末如淨琉璃含寶月
X79n1557_p0264a16║既能解此如意珠自利利他終不竭
X79n1557_p0264a17║江月照松風吹永夜清霄何所為
X79n1557_p0264a18║佛性戒珠心地印霧露雲霞體上衣
X79n1557_p0264a19║降龍鉢解虎錫兩鈷金鐶鳴歷歷
X79n1557_p0264a20║不是標形虗事持如來寶杖親縱跡
X79n1557_p0264a21║不求真不斷妄了知二法空無相
X79n1557_p0264a22║無相無空無不空即是如來真實相
X79n1557_p0264a23║心鏡明鑑無礙廓然瑩徹周沙界
X79n1557_p0264a24║萬象森羅影現中一顆圓光非內外
X79n1557_p0264b01║豁達空撥因果漭漭蕩蕩招殃禍
X79n1557_p0264b02║棄有著空病亦然還如避溺而投火
X79n1557_p0264b03║捨妄心取真理取捨之心成巧偽
X79n1557_p0264b04║學人不了用修行真成認賊將為子
X79n1557_p0264b05║損法財滅功德莫不由斯心意識
X79n1557_p0264b06║是以禪門了却心頓入無生知見力
X79n1557_p0264b07║大丈夫秉慧劒般若鋒兮金剛𦦨
X79n1557_p0264b08║非但能摧外道心早曾落却天魔膽
X79n1557_p0264b09║震法雷擊法鼓布慈雲兮洒甘露
X79n1557_p0264b10║龍象蹴踏潤無邊三乘五性皆惺悟
X79n1557_p0264b11║雪山肥膩更無雜純出醍醐我常納
X79n1557_p0264b12║一性圓通一切性一法徧含一切法
X79n1557_p0264b13║一月普現一切水一切水月一月攝
X79n1557_p0264b14║諸佛法身入我性我性同共如來合
X79n1557_p0264b15║一地具足一切地非色非心非行業
X79n1557_p0264b16║彈指圓成八萬門剎那滅却三祇劫
X79n1557_p0264b17║一切數句非數句與吾靈覺何交涉
X79n1557_p0264b18║不可毀不可讚體若虗空沒涯岸
X79n1557_p0264b19║不離當處常湛然覔即知君不可見
X79n1557_p0264b20║取不得捨不得不可得中只麼得
X79n1557_p0264b21║默時說說時默大施門開無壅塞
X79n1557_p0264b22║有人問我解何宗報道摩訶般若力
X79n1557_p0264b23║或是或非人不識逆行順行天莫測
X79n1557_p0264b24║吾早曾經多劫修不是等閑相誑惑
X79n1557_p0264c01║建法幢立宗旨明明佛勑曹溪是
X79n1557_p0264c02║第一迦葉首傳燈二十八代西天記
X79n1557_p0264c03║法東流入此土菩提達磨為初祖
X79n1557_p0264c04║六代傳衣天下聞後人得道何窮數
X79n1557_p0264c05║真不立妄本空有無俱遣不空空
X79n1557_p0264c06║二十空門元不著一性如來體自同
X79n1557_p0264c07║心是根法是塵兩種猶如鏡上痕
X79n1557_p0264c08║痕垢盡除光始現心法雙亡性即真
X79n1557_p0264c09║嗟末法惡時世眾生薄福難調制
X79n1557_p0264c10║去聖遠兮邪見深魔強法弱多冤害
X79n1557_p0264c11║聞說如來頓教門恨不滅除令瓦碎
X79n1557_p0264c12║作在心殃在身不須冤訴更尤人
X79n1557_p0264c13║欲得不招無間業莫謗如來正法輪
X79n1557_p0264c14║旃檀林無雜樹鬱密深沉師子住
X79n1557_p0264c15║境靜林閒獨自游走獸飛禽皆遠去
X79n1557_p0264c16║師子兒眾隨後三歲便能大哮吼
X79n1557_p0264c17║若是野犴逐法王百年妖怪虗開口
X79n1557_p0264c18║圓頓教沒人情有疑不決直須爭
X79n1557_p0264c19║不是山僧逞人我修行恐落斷常坑
X79n1557_p0264c20║非不非是不是差之毫𨤲失千里
X79n1557_p0264c21║是即龍女頓成佛非即善星生陷墜
X79n1557_p0264c22║吾早年來積學問亦曾討疏尋經論
X79n1557_p0264c23║分別名相不知休入海筭沙徒自困
X79n1557_p0264c24║却被如來苦呵責數他珍寶有何益
X79n1557_p0265a01║從來蹭蹬覺虗行多年枉作風塵客
X79n1557_p0265a02║種性邪錯知解不達如來圓頓制
X79n1557_p0265a03║二乘精進沒道心外道聰明無智慧
X79n1557_p0265a04║亦愚癡亦小騃空拳指上生實解
X79n1557_p0265a05║執指為月枉施功根境法中虗揑怪
X79n1557_p0265a06║不見一法即如來方得名為觀自在
X79n1557_p0265a07║了即業障本來空未了還須償宿債
X79n1557_p0265a08║飢逢王膳不能飡病遇醫王爭得瘥
X79n1557_p0265a09║在欲行禪知見力火中生蓮終不壞
X79n1557_p0265a10║勇施犯重悟無生早時成佛于今在
X79n1557_p0265a11║師子吼無畏說深嗟懵憧頑皮靼
X79n1557_p0265a12║只知犯重障菩提不見如來開秘訣
X79n1557_p0265a13║有二比丘犯婬殺波離螢光增罪結
X79n1557_p0265a14║維摩大士頓除疑猶如赫日銷霜雪
X79n1557_p0265a15║不思議解脫力妙用恒沙也無極
X79n1557_p0265a16║四事供養敢辭勞萬兩黃金亦銷得
X79n1557_p0265a17║粉骨碎身未足酬一句了然超百億
X79n1557_p0265a18║法中王最高勝恒沙如來同共證
X79n1557_p0265a19║我今解此如意珠信受之者皆相應
X79n1557_p0265a20║了了見無一物亦無人亦無佛
X79n1557_p0265a21║大千沙界海中漚一切聖賢如電拂
X79n1557_p0265a22║假使鐵輪頂上旋定慧圓明終不失
X79n1557_p0265a23║日可冷月可熱眾魔不能壞真說
X79n1557_p0265a24║象駕崢嶸謾進途誰見螳蜋能拒轍
X79n1557_p0265b01║大象不游於兔徑大悟不拘於小節
X79n1557_p0265b02║莫將管見謗蒼蒼未了吾今為君決
X79n1557_p0265b03║石頭和尚參同契
X79n1557_p0265b04║竺土大僊心東西密相付人根有利鈍
X79n1557_p0265b05║道無南北祖靈源明皎潔枝派暗流注
X79n1557_p0265b06║執事元是迷契理亦非悟門門一切境
X79n1557_p0265b07║回互不回互回而更相涉不爾依位住
X79n1557_p0265b08║色本殊質像聲元異樂苦暗合上中言
X79n1557_p0265b09║明明清濁句四大性自復如子得其母
X79n1557_p0265b10║火熱風動搖水濕地堅固眼色耳音聲
X79n1557_p0265b11║鼻香舌鹹醋然於一一法依根葉分布
X79n1557_p0265b12║本末須歸宗尊卑用其語當明中有暗
X79n1557_p0265b13║勿以暗相遇當暗中有明勿以明相覩
X79n1557_p0265b14║明暗各相對比如前後步萬物自有功
X79n1557_p0265b15║當言用及處事存函蓋合理應箭鋒拄
X79n1557_p0265b16║承言須會宗勿自立規矩觸目不會道
X79n1557_p0265b17║運足焉知路進步非遠近迷隔山河固
X79n1557_p0265b18║謹白參玄人光陰莫虗度
X79n1557_p0265b19║石頭和尚草庵歌
X79n1557_p0265b20║吾結草庵無寶貝飯了從容圖睡快
X79n1557_p0265b21║成時初見茅草新破後還將茅草蓋
X79n1557_p0265b22║住庵人鎮長在不屬中間與內外
X79n1557_p0265b23║世人住處我不住世人愛處我不愛
X79n1557_p0265b24║庵雖小含法界方丈老人相體解
X79n1557_p0265c01║上乘菩薩信無疑中下聞之必生怪
X79n1557_p0265c02║問此庵壞不壞壞與不壞主元在
X79n1557_p0265c03║不居南北與東西基上堅牢以為最
X79n1557_p0265c04║青松下明窻內玉殿朱樓未為對
X79n1557_p0265c05║衲帔蒙頭萬事休此時山僧都不會
X79n1557_p0265c06║住此庵休作解誰誇鋪席圖人買
X79n1557_p0265c07║回光返照便歸來廓達靈根非向背
X79n1557_p0265c08║遇祖師親訓誨結草為庵莫生退
X79n1557_p0265c09║百年拋却任縱橫擺手便行且無罪
X79n1557_p0265c10║千種言萬般解只要教君長不昧
X79n1557_p0265c11║欲識庵中不死人豈離如今遮布袋
X79n1557_p0265c12║僧亡名息心銘
X79n1557_p0265c13║（隋右拾遺。棄官為僧。名曰亡名）。
X79n1557_p0265c14║法界有如意寶人焉。久緘其身。銘其膺曰。古之攝心
X79n1557_p0265c15║人也。戒之哉。戒之哉。無多知。無多慮。多知多事。不如
X79n1557_p0265c16║息意。多慮多失。不如守一。慮多志散。知多心亂。心亂
X79n1557_p0265c17║生惱。志散妨道。勿謂何傷。其苦悠長。勿言何畏。其禍
X79n1557_p0265c18║鼎沸。滴水不停。四海將盈。纖塵不拂。五嶽將成。防末
X79n1557_p0265c19║在本。雖小不輕。關汝七竅。閑爾六情。莫視於色。莫聽
X79n1557_p0265c20║於聲。聞聲者聾。見色者盲。一文一藝。空中蚊蚋。一伎
X79n1557_p0265c21║一能。日下孤燈。英賢才藝。是為愚蔽。捨棄淳朴。耽溺
X79n1557_p0265c22║淫麗。識馬易奔。心猿難制。神既勞役。形必損斃。邪行
X79n1557_p0265c23║終迷。脩途永泥。莫貴才能。日益昏瞢。誇拙羨巧。其德
X79n1557_p0265c24║不弘。名厚行薄。其高速崩。內懷憍伐。外致怨憎。或談
X79n1557_p0266a01║於口。或書於手。邀人令譽。亦孔之醜。凡謂之吉。聖謂
X79n1557_p0266a02║之咎。賞翫暫時。悲哀長久。畏影畏跡。逾遠逾極。端坐
X79n1557_p0266a03║樹陰。跡滅影沉。厭生患老。隨思隨造。心想若滅。生死
X79n1557_p0266a04║長絕。不死不生。無相無名。一道虗寂。萬物齊平。何貴
X79n1557_p0266a05║何賤。何辱何榮。何勝何劣。何重何輕。澄天愧淨。皎日
X79n1557_p0266a06║慙明。安夫岱嶺。同彼金城。敬貽賢哲。斯道利貞。
X79n1557_p0266a07║趙州和尚十二時歌
X79n1557_p0266a08║鷄鳴丑愁見起來成漏逗
X79n1557_p0266a09║裙子褊衫箇也無袈裟形相些些有
X79n1557_p0266a10║裩無腰袴無口頭上青灰三五斗
X79n1557_p0266a11║比望修行利濟人誰知變作不唧𠺕
X79n1557_p0266a12║平旦寅荒村破院實難論
X79n1557_p0266a13║解齋粥米全無粒空對閑牕與隙塵
X79n1557_p0266a14║唯雀噪勿人親獨坐時聞落葉頻
X79n1557_p0266a15║誰道出家憎愛斷思量不覺淚沾巾
X79n1557_p0266a16║日出卯清淨却翻為煩惱
X79n1557_p0266a17║有為功德被塵漫無限田地未曾掃
X79n1557_p0266a18║攢眉多稱心少尀耐東村黑王老
X79n1557_p0266a19║供利不曾將得來放驢喫我堂前草
X79n1557_p0266a20║食時辰煙火徒勞望四隣
X79n1557_p0266a21║饅頭䭔子前年別今日思量空嚥津
X79n1557_p0266a22║持念少嗟嘆頻一百家中無善人
X79n1557_p0266a23║來者只道覔茶喫不得茶噇去又瞋
X79n1557_p0266a24║禺中巳削髮那知到如此
X79n1557_p0266b01║無端被請作村僧屈辱飢悽受欲死
X79n1557_p0266b02║胡張三黑李四恭敬不曾生些子
X79n1557_p0266b03║適來忽爾到門頭唯道借茶兼借紙
X79n1557_p0266b04║日南午茶飯輪環無定度
X79n1557_p0266b05║行却南家到北家果至北家不推註
X79n1557_p0266b06║苦沙鹽大麥醋蜀黍米飯虀萵苣
X79n1557_p0266b07║唯稱供養不等閑和尚道心須堅固
X79n1557_p0266b08║日昳未這回不踐光陰地
X79n1557_p0266b09║曾聞一飽忘百飢今日老僧身便是
X79n1557_p0266b10║不習禪不論義鋪箇破席日裏睡
X79n1557_p0266b11║想料上方兜率天也無如此日炙背
X79n1557_p0266b12║晡時申也有燒香禮拜人
X79n1557_p0266b13║五箇老婆三箇癭一雙面子黑皴皴
X79n1557_p0266b14║油麻茶實是珍金剛不用苦張筋
X79n1557_p0266b15║願我來年蠶麥熟羅睺羅兒與一文
X79n1557_p0266b16║日入酉除却荒凉更何守
X79n1557_p0266b17║雲水高流定委無歷寺沙彌鎮長有
X79n1557_p0266b18║出格言不到口枉續牟尼子孫後
X79n1557_p0266b19║一條拄杖麤揦梨不但登山兼打狗
X79n1557_p0266b20║黃昏戌獨坐一間空暗室
X79n1557_p0266b21║陽𦦨燈光永不逢眼前純是金州漆
X79n1557_p0266b22║鍾不聞虗度日唯聞老鼠閙啾唧
X79n1557_p0266b23║憑何更得有心情思量念箇波羅蜜
X79n1557_p0266b24║人定亥門前明月誰人愛
X79n1557_p0266c01║向裏惟愁臥去時勿箇衣裳著甚蓋
X79n1557_p0266c02║劉維那趙五戒口頭說善甚奇怪
X79n1557_p0266c03║任儞山僧囊罄空問著都緣總不會
X79n1557_p0266c04║半夜子心境何曾得暫止
X79n1557_p0266c05║思量天下出家人似我住持能有幾
X79n1557_p0266c06║土榻床破蘆䕠老榆木枕全無被
X79n1557_p0266c07║尊像不燒安息香灰裏唯聞牛糞氣
X79n1557_p0266c08║羅漢琛禪師明道頌
X79n1557_p0266c09║至道淵曠勿以言宣言宣非旨孰云有是
X79n1557_p0266c10║觸處皆渠豈喻真虗真虗設辨如鏡中現
X79n1557_p0266c11║有無雖彰在處無傷無傷無在何拘何閡
X79n1557_p0266c12║不假功成將何法爾法爾不爾俱為脣齒
X79n1557_p0266c13║若以斯陳理沒宗旨宗非意陳無以見聞
X79n1557_p0266c14║見聞不脫如水中月於此不明翻為剩法
X79n1557_p0266c15║一法有形翳汝眼睛眼睛不明世界崢嶸
X79n1557_p0266c16║我宗奇特當陽顯赫佛及眾生皆承恩力
X79n1557_p0266c17║不在低頭思量難得拶破面門覆蓋乾坤
X79n1557_p0266c18║快須薦取脫却根塵其如不曉謾說如今
X79n1557_p0266c19║同安察禪師十玄談
X79n1557_p0266c20║心印
X79n1557_p0266c21║問君心印作何顏心印何人敢授傳
X79n1557_p0266c22║歷劫坦然無異色呼為心印早虗言
X79n1557_p0266c23║須知體自虗空性將喻紅爐火裏蓮
X79n1557_p0266c24║勿謂無心云是道無心猶隔一重關
X79n1557_p0267a01║祖意
X79n1557_p0267a02║祖意如空不是空靈機爭墮有無功
X79n1557_p0267a03║三賢尚不明斯旨十聖那能達此宗
X79n1557_p0267a04║透網金鱗猶滯水回途石馬出紗籠
X79n1557_p0267a05║慇懃為說西來意莫問西來及與東
X79n1557_p0267a06║玄機
X79n1557_p0267a07║迢迢空劫勿能収豈與塵機作繫留
X79n1557_p0267a08║妙體本來無處所通身何更有蹤由
X79n1557_p0267a09║靈然一句超群眾逈出三乘不假修
X79n1557_p0267a10║撒手那邊千聖外回程堪作火中牛
X79n1557_p0267a11║塵異
X79n1557_p0267a12║濁者自濁清者清菩提煩惱等空平
X79n1557_p0267a13║誰言卞璧無人鑒我道驪珠到處晶
X79n1557_p0267a14║萬法泯時全體現三乘分別強安名
X79n1557_p0267a15║丈夫自有衝天志莫向如來行處行
X79n1557_p0267a16║演教
X79n1557_p0267a17║三乘次第演金言三世如來亦共宣
X79n1557_p0267a18║初說有空人盡執後非空有眾皆捐
X79n1557_p0267a19║龍宮滿藏醫方義鶴樹終談理未玄
X79n1557_p0267a20║真淨界中纔一念閻浮早已八千年
X79n1557_p0267a21║達本
X79n1557_p0267a22║勿於中路事空王䇿杖還須達本鄉
X79n1557_p0267a23║雲水隔時君莫住雪山深處我非忘
X79n1557_p0267a24║堪嗟去日顏如玉却嘆回時𩯭似霜
X79n1557_p0267b01║撒手到家人不識更為一物獻尊堂
X79n1557_p0267b02║還源
X79n1557_p0267b03║返本還源事已差本來無住不名家
X79n1557_p0267b04║萬年松徑雪深覆一帶峰巒雲更遮
X79n1557_p0267b05║賓主穆時全是妄君臣合處正中邪
X79n1557_p0267b06║還鄉曲調如何唱明月堂前枯樹花
X79n1557_p0267b07║回機
X79n1557_p0267b08║涅槃城裏尚猶危陌路相逢勿定期
X79n1557_p0267b09║權挂垢衣云是佛却裝珍御復名誰
X79n1557_p0267b10║木人夜半穿靴去石女天明戴帽歸
X79n1557_p0267b11║萬古碧潭空界月再三撈摝始應知
X79n1557_p0267b12║轉位
X79n1557_p0267b13║披毛帶角入𫑮來優鉢羅華火裏開
X79n1557_p0267b14║煩惱海中為雨露無明山上作雲雷
X79n1557_p0267b15║鑊湯爐炭吹教滅劒樹刀山喝使摧
X79n1557_p0267b16║金鎖玄關留不住行於異類且輪回
X79n1557_p0267b17║一色
X79n1557_p0267b18║枯木巖前差路多行人到此盡蹉𧿶
X79n1557_p0267b19║鷺鷥立雪非同色明月蘆華不似他
X79n1557_p0267b20║了了了時無可了玄玄玄處亦須呵
X79n1557_p0267b21║慇懃為唱玄中曲空裏蟾光撮得麼
X79n1557_p0267b22║法眼禪師。三界惟心頌
X79n1557_p0267b23║三界惟心萬法惟識唯識惟心眼聲耳色
X79n1557_p0267b24║色不到耳聲何觸眼眼色耳聲萬法成辨
X79n1557_p0267c01║萬法匪緣豈觀如幻大地山河誰堅誰變
X79n1557_p0267c02║澄觀國師。答皇太子心要
X79n1557_p0267c03║至道本乎其心。心法本乎無住。無住心體。靈知不昧。
X79n1557_p0267c04║性相寂然。包含德用。該攝內外。能深能廣。非有非空。
X79n1557_p0267c05║不生不滅。無始無終。求之而不得。棄之而不離。迷現
X79n1557_p0267c06║量則惑苦紛紜。悟真性則空明廓徹。雖即心即佛。唯
X79n1557_p0267c07║證者方知。然有證有知。則慧日沉沒於有地。若無照
X79n1557_p0267c08║無悟。則昏雲掩蔽於空門。若一念不生。則前後際斷。
X79n1557_p0267c09║照體獨立。物我皆如。直造心源。無智無得。不取不捨。
X79n1557_p0267c10║無對無修。然迷悟更依。真妄相待。若求真去妄。猶棄
X79n1557_p0267c11║影勞形。若體妄即真。似處陰影滅。若無心忘照。則萬
X79n1557_p0267c12║慮都捐。若任運寂知。則眾行爰起。放曠任其去住。靜
X79n1557_p0267c13║鑒覺其源流。語默不失玄微。動靜未離法界。言止則
X79n1557_p0267c14║雙忘知寂。論觀則雙照寂知。語證即不可示人。說理
X79n1557_p0267c15║則非證不了。是以悟寂無寂。真知無知。以知寂不二
X79n1557_p0267c16║之一心。契空有雙融之中道。無住無著。莫攝莫収。是
X79n1557_p0267c17║非兩忘。能所雙絕。斯絕亦寂。則般若現前。般若非心
X79n1557_p0267c18║外新生。智性乃本來具足。然本寂不能自現。實由般
X79n1557_p0267c19║若之功。般若之與智性。飜覆相成。本智之與始修。實
X79n1557_p0267c20║無兩體。雙忘正入。則妙覺圓明。始末該融。則因果交
X79n1557_p0267c21║徹。心心作佛。無一心而非佛心。處處成道。無一塵而
X79n1557_p0267c22║非佛國。故真妄物我。舉一全収。心佛眾生。渾然齊致。
X79n1557_p0267c23║是知迷則人隨於法。法法萬差。而人不同。悟則法隨
X79n1557_p0267c24║於人。人人一智。而融萬境。言窮慮絕。何果何因。體本
X79n1557_p0268a01║寂寥。孰同孰異。唯忘懷虗朗。消息冲融。其猶透水月
X79n1557_p0268a02║華。虗而可見。無心鑑像。照而常空矣。
X79n1557_p0268a03║鼎州普安道和尚頌
X79n1557_p0268a04║函蓋乾坤句
X79n1557_p0268a05║乾坤并萬象地獄及天堂物物皆真見
X79n1557_p0268a06║頭頭用不傷
X79n1557_p0268a07║截斷眾流句
X79n1557_p0268a08║堆山積岳來一一盡塵埃更擬論玄妙
X79n1557_p0268a09║氷消瓦解摧
X79n1557_p0268a10║隨波逐浪句
X79n1557_p0268a11║辯口利舌問高低總不虧還如應病藥
X79n1557_p0268a12║診候在臨時
X79n1557_p0268a13║三句外
X79n1557_p0268a14║當人如舉唱三句豈能該有問如何事
X79n1557_p0268a15║南岳與天台
X79n1557_p0268a16║通襃貶
X79n1557_p0268a17║金屑眼中翳衣珠法上塵己靈猶不重
X79n1557_p0268a18║佛祖為何人
X79n1557_p0268a19║辨親疎
X79n1557_p0268a20║黑豆未生前商量已成顛更尋言句會
X79n1557_p0268a21║特地隔西天
X79n1557_p0268a22║辨邪正
X79n1557_p0268a23║罔象談真旨都緣未辨明守他山鬼窟
X79n1557_p0268a24║不免是精靈
X79n1557_p0268b01║通賓主
X79n1557_p0268b02║自遠趨風問分明向道休再三如未曉
X79n1557_p0268b03║消得更搖頭
X79n1557_p0268b04║擡薦商量
X79n1557_p0268b05║相見不揚眉君東我亦西紅霞穿碧落
X79n1557_p0268b06║白日繞須彌
X79n1557_p0268b07║提綱商量
X79n1557_p0268b08║若欲正提綱直須大地荒擬來衝雪刀
X79n1557_p0268b09║不免碎鋒鋩
X79n1557_p0268b10║據實商量
X79n1557_p0268b11║睡來合眼飯來飡起坐終諸沒兩般
X79n1557_p0268b12║同道已知言不惑十方世界目前看
X79n1557_p0268b13║委曲商量
X79n1557_p0268b14║得用由來處處通應機施設任家風
X79n1557_p0268b15║揚眉瞬目開隻手堅拂拈槌為舉揚
X79n1557_p0268b16║
X79n1557_p0268b17║聯燈會要卷第三十（終）
X79n1557_p0268b18║
X79n1557_p0268b19║至元辛卯歲重刊于育王松庵
X79n1557_p0268b20║三山鄭　子埜栞。
X79n1557_p0268b21║
X79n1557_p0268b22║康應己巳歲重刊于臨川寺。
X79n1557_p0268b23║旹元祿庚午孟夏日雒北大應禪寺涉門祖泰命
X79n1557_p0268b24║工印行。