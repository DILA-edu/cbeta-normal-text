X86n1606_p0562a16║
X86n1606_p0562a17║
X86n1606_p0562a18║建州弘釋錄卷之下
X86n1606_p0562a19║
X86n1606_p0562a20║建陽晚學　釋元贒　編集
X86n1606_p0562a21║顯化第二（共得一十七人）
X86n1606_p0562a22║積誠旋湛，靈應自彰，實唯本具，匪藉外來。聖凡
X86n1606_p0562a23║叵測，隱顯無方，攝化有情，此為最廣。志顯化。
X86n1606_p0562a24║△唐崇安銅鉢山哀公名壽。家貧業農，事母至孝，不
X86n1606_p0562b01║畏寒暑。甞耕烈日中，輙有雲覆其上。結庵於銅鉢山，
X86n1606_p0562b02║巨石大木皆獨力運之。臥不設榻，危坐達旦，能預知
X86n1606_p0562b03║人休咎。每施水療疾，雖沉錮者立愈。或與之米至四
X86n1606_p0562b04║五石，亦頂戴以去，涉險如飛。將寂，遍告大眾，積薪趺
X86n1606_p0562b05║坐，說偈而焚，烟焰中聞震鈴誦經聲不絕。火滅，遺蛻
X86n1606_p0562b06║儷然，得舍利數合。時貞元丙寅四月八日也。鄉人塑
X86n1606_p0562b07║像於庵，遇水旱，禱必隨應，鄉人賴之。
X86n1606_p0562b08║△唐建陽神暄禪師俗姓留，幼而沉默，非問不言。客
X86n1606_p0562b09║遊婺女，入開元寺，即願出家，因投剃落。無何，郡守入
X86n1606_p0562b10║寺訪其師，見師神彩朗練，太守顧之數四，且曰：是子
X86n1606_p0562b11║真出塵之噐，異日承受深法，千眾圍繞，超獲上果，非
X86n1606_p0562b12║凡噐也。師後顓誦七佛俱胝神呪，昏曉不絕。納戒畢，
X86n1606_p0562b13║乃于金華山百家巖石穴中居止，不搆庵室，作露地
X86n1606_p0562b14║頭陀，復無床榻。然有神人吐紫氣覆之，遐望冉冉，猶
X86n1606_p0562b15║獨柱觀焉。其神人時來問道，一日拱手曰：赤松洞之
X86n1606_p0562b16║東峰，林泉卓異，師可居之。師隨請往居，益多徵瑞。貞
X86n1606_p0562b17║元二年，遇志賢禪師，賢謂之曰：聞兄如此持呪，魔事
X86n1606_p0562b18║必生。欲滅魔軍，須識身本。身本既真，無佛無魔。師聞
X86n1606_p0562b19║豁然，理事俱成，神呪功益倍。一日，神人問曰：師所須
X86n1606_p0562b20║何物？曰：吾在山之陰，苦於凜冽。神人曰：此小事矣。夜
X86n1606_p0562b21║聞喧闐之聲，明旦見一小峰移矣。元和八年，范敭中
X86n1606_p0562b22║丞知仰遣使賷乳香、氈罽、器皿，師並回施大眾。次中
X86n1606_p0562b23║書舍人王仲請師於大雲寺為眾授菩薩戒。十二年，
X86n1606_p0562b24║平昌孟簡尚書自會稽堅請，不赴。八月，俄回舊山，人
X86n1606_p0562c01║莫詳測。倐爾示滅，春秋七十有六。弟子奉全身建塔
X86n1606_p0562c02║于本山。
X86n1606_p0562c03║△唐浦城大同山蕭袁二禪師不知何許人。會昌中，
X86n1606_p0562c04║下詔滅僧。二師隱入大同山，取野菜度日，人無知者。
X86n1606_p0562c05║梁國公丘良居山之下，於水際屢得菜葉，因異之。乃
X86n1606_p0562c06║尋其源，見二師宴坐松下。俄而二虎驟至，咆哮震地，
X86n1606_p0562c07║若將搏撮狀。師呼曰：毋驚我地主。虎即馴伏如家畜，
X86n1606_p0562c08║叩頭引去。良異之，遂捨地立剎，名大同寺。
X86n1606_p0562c09║△唐松溪中峰山行儒禪師景福元年，庵居中峰。時
X86n1606_p0562c10║有虎嚙人，鄉人集眾捕之，師乃騎虎出迎，眾大驚異，
X86n1606_p0562c11║因號伏虎焉。
X86n1606_p0562c12║△五代崇安瑞巖寺扣氷藻光禪師本邑新豐里人，
X86n1606_p0562c13║姓翁氏。父承瓚，為唐諫議大夫。母孟氏，一夕夢一老
X86n1606_p0562c14║比丘，風神烱然，荷錫持鉢，詣求借宿。傍有人指曰：此
X86n1606_p0562c15║是辟支佛。已而有娠。唐會昌四年二月八日生，異香
X86n1606_p0562c16║滿室，彌月不散。年十三，求出家。父母知其意與夢符，
X86n1606_p0562c17║不敢強留，遂送依烏山興福寺行全席下。乙酉，試經
X86n1606_p0562c18║得度，受具於福唐。初以講說為眾所歸。一日，道遇異
X86n1606_p0562c19║僧，語以見性之旨，且謂之曰：汝之道行，當證無上，非
X86n1606_p0562c20║諸禪所可班也，宜自勉之。自是棄前所業，專精禪觀。
X86n1606_p0562c21║久之，超悟已極。一日，告其師曰：徒守一塢白雲，孰與
X86n1606_p0562c22║周覧千江明月？今聞雪峰稱大知識，請往見焉。遂徑
X86n1606_p0562c23║造雪峰，手携𠒎茈一包、醬一器献之。峰曰：包中何物？
X86n1606_p0562c24║曰：鳧茈。峰曰：何處得來？曰：坭裡得。峰曰：坭深多少？曰：
X86n1606_p0563a01║無丈數。峰曰：還更有麼？曰：轉深轉有。峰又問：器中何
X86n1606_p0563a02║物？曰：醬。峰曰：何處得來？曰：自合得。峰曰：還熟也未？曰：
X86n1606_p0563a03║不較多。峰異之，曰：子異日必為王者師。留數日，辭回
X86n1606_p0563a04║舊隱。無何，復振錫出關，訪鵞湖。及歸溫嶺，遂結庵以
X86n1606_p0563a05║居（後為永豐寺）。繼居將軍岩，常有二虎侍側。一日，有神人
X86n1606_p0563a06║跪而請曰：此地浮薄，非聖師所居。前瑞巖山下虎跑
X86n1606_p0563a07║之處，可為大道場。願師至彼，以安大眾。翌日，披荊而
X86n1606_p0563a08║入，果得善地。遂移錫其中，創瑞巖院。學者爭歸之。師
X86n1606_p0563a09║謂眾曰：古聖修行，須憑苦節。吾今夏則衣褚，冬則扣
X86n1606_p0563a10║氷而浴。故俗呼扣氷古佛。道譽益著。時建陽苦旱，邑
X86n1606_p0563a11║侯童誨請師祈雨。師書偈投之龍潭，曰：咨爾蜿蜒，聽
X86n1606_p0563a12║吾法語。天道好生，豈令禾死？潭瀆汝司，曷慳致雨？今
X86n1606_p0563a13║再愆期，法不貸汝。須臾，黑雲四合，大雨如注。眾大悅。
X86n1606_p0563a14║明年，誨請師住靈曜。師升座，曰：四眾雲臻，教老僧說
X86n1606_p0563a15║個甚麼？便下座。一僧燒炭積火成龕，曰：請師入此脩
X86n1606_p0563a16║行。師曰：真玉不隨流水化，瑠璃爭奪眾星明？曰：莫只
X86n1606_p0563a17║這便是麼？師曰：且莫認奴作郎。曰：畢竟如何？師曰：蓮
X86n1606_p0563a18║花臘月開。天成二年，閩王延鈎專使請師。師赴王，請
X86n1606_p0563a19║至郡城。刺史陳誨造顯親寺，範兵器，作佛像。既成，飯
X86n1606_p0563a20║僧一千，請師為讚。師曰：千年陳鐵，一朝成佛。誨大悅，
X86n1606_p0563a21║蓋陳鐵乃誨小字云。因問：吾所飯僧有異人否？師曰：
X86n1606_p0563a22║無。誨曰：如何可得？師曰：當為公致之。明日復設齋，有
X86n1606_p0563a23║一老姥牽一黑狗自外至，師降階接之，延上座。飯訖，
X86n1606_p0563a24║姥去。誨問為誰，師曰：勿問。誨固請之，曰：此水藏菩薩
X86n1606_p0563b01║引黑龍也。師至福州，王躬出迎入城，館于府治之水
X86n1606_p0563b02║亭。王再拜曰：謝師遠降。啜茶次，師提起槖子曰：大王
X86n1606_p0563b03║會麼？曰：不會。師曰：人王法王，各自照了。王大喜，延入
X86n1606_p0563b04║宮，手持紫衣被之，事為師。師曰：謝王之恩，止為十日
X86n1606_p0563b05║留。願大王以百姓為念，勿多殺。留十日，以疾辭。王親
X86n1606_p0563b06║送出鼓山。至臘月二日午時，香浴畢，陞堂告眾而逝。
X86n1606_p0563b07║世壽八十五，僧臘六十三。是日雲色慘空，鳥聲悲野。
X86n1606_p0563b08║留身七日，顏色如生。王以香薪酥油荼毗之，獲舍利
X86n1606_p0563b09║五色者無數。王建塔于瑞岩，正𥨊藏師靈骨，號曰瑞
X86n1606_p0563b10║應之塔。復以金瓶盛舍利，塔于茶毗之處，亦號瑞應。
X86n1606_p0563b11║諡師妙覺通聖大師，宋歷諡法威慈濟妙應普照大
X86n1606_p0563b12║師。
X86n1606_p0563b13║扣氷神異特著，為辟支再來無疑。然愚觀其提唱
X86n1606_p0563b14║之語，則非辟支所能辦也。
X86n1606_p0563b15║△五代甌寧南禪寶應寺無垢普隨禪師姓黃氏，福
X86n1606_p0563b16║州閩縣人。年二十五，依本州尸羅山西隱寺出家。後
X86n1606_p0563b17║參雪峰存禪師，得佛法大意。來遊建州，丞相張鍾雅
X86n1606_p0563b18║重之，遂施宅為院，名南禪寶應院，請師為第一代祖。
X86n1606_p0563b19║師晚年謝院事，飛錫禪巖，靈異日著。甞於雙髻巖下
X86n1606_p0563b20║開田，田成而無水，師以拄杖劃山，山為之裂，乃通水
X86n1606_p0563b21║灌田，至今勝蹟猶存。天成二年十月初三日示寂，世
X86n1606_p0563b22║壽六十三，僧臘三十九。賜諡慧明普照大師。里人肖
X86n1606_p0563b23║像祀之，靈應如響，號無垢古佛。
X86n1606_p0563b24║△宋浦城天心寺海珠道鎮禪師未詳何許人。甞誦
X86n1606_p0563c01║金剛經，朗然契入，眾請住天心寺。一日，於南浦橋邊
X86n1606_p0563c02║拾得金剛經註解一卷，即付界首葛氏刊行。葛前一
X86n1606_p0563c03║夕，夢僧以金剛經勸令刊行。明日師至，宛符所夢，始
X86n1606_p0563c04║異之。將示寂，告眾曰：某月某日吾歸矣。至期，沐浴更
X86n1606_p0563c05║衣，端坐而化。自稱無盡意菩薩，塔於寺後黃華山側。
X86n1606_p0563c06║是日雷電轟烈，人以為雷葬云。
X86n1606_p0563c07║△宋建陽福先寺王聖者名法昌，本邑東田人。幼失
X86n1606_p0563c08║父，孝養其母。慶曆中，剪髮為頭陁，入福先寺，勤行勞
X86n1606_p0563c09║苦，不㧞生草，不砍生木。身多蟣虱，時常翻易，使與均
X86n1606_p0563c10║飽，人皆忽之。熈寧辛亥，告人曰：吾明年去矣。莫之信。
X86n1606_p0563c11║果於次年五月十八日，無疾坐化，里人始驚異之。賜
X86n1606_p0563c12║諡慈戒大師，肉身猶存。
X86n1606_p0563c13║△宋建陽福先寺姚聖者名幼安，福州長溪人。幼習
X86n1606_p0563c14║儒術，長依廣州觀音寺落髮。熈寧壬子至建，值慈戒
X86n1606_p0563c15║大師西逝，說偈贊之，留住本山。欲架鐘樓，自往武僊
X86n1606_p0563c16║山募緣，朝發夕歸，計程一百二十里。舊鐘樓朽，人莫
X86n1606_p0563c17║敢登，師緣梯解鐘，如履平地。五夫劉朝奉來山祈嗣，
X86n1606_p0563c18║師曰：姚癲，與你一子，某年某月某日生，可名姚哥。至
X86n1606_p0563c19║期果應。居恒𦍕狂，以愚世人，人莫之識。熈寧丙辰正
X86n1606_p0563c20║月，沐浴垂衣而化。賜諡慈濟大師，肉身猶存。
X86n1606_p0563c21║△宋甌寧擎天巖道悟禪師三山秦溪人，姓祖氏。元
X86n1606_p0563c22║豐甲子，參建州開元寺瑩禪師。瑩示以偈曰：祖行不
X86n1606_p0563c23║識字，祖師亦如是。書乎甚渾閑，身心不思議。師領偈
X86n1606_p0563c24║有省，遂求剃落，依止者十餘載。後於元符戊寅，結茅
X86n1606_p0564a01║于西鄉之擎天巖。清脩苦節，行杜多之行。大觀丁亥，
X86n1606_p0564a02║將入滅，預告四眾，期日畢至。剃浴更衣，說偈曰：生也
X86n1606_p0564a03║恁麼，死也恁麼。這邊那邊，曾無兩個。水浸不壞，火烹
X86n1606_p0564a04║不破。呵呵，是個甚麼？正謂逝者如斯也。偈畢，坐塔火
X86n1606_p0564a05║化。時正月二十一日也。賢行者收遺骨，塑像于庵。遠
X86n1606_p0564a06║近禱者，其應如響。咸淳六年，草宼猖獗，官兵絕糧。師
X86n1606_p0564a07║化身直詣軍門，自稱擎天住持僧。携一囊之食，兵皆
X86n1606_p0564a08║取足。因而攻賊，大破之。有司奏聞，賜諡寂感大師，賜
X86n1606_p0564a09║額曰擎天護國。侍郎謝疊山先生為撰記。
X86n1606_p0564a10║△宋崇安瑞巖院祖鑑從密禪師汀州人。參泐潭乾
X86n1606_p0564a11║公得旨。宣和六月，中丞翁彥國請師住瑞巖。先是，扣
X86n1606_p0564a12║氷赴閩王之請，別大眾於松門，曰：老僧二百年後再
X86n1606_p0564a13║歸掃堂。及師來瑞巖，至東嶺，猛省曰：此地重來矣。扣
X86n1606_p0564a14║氷遺袈裟長丈餘，師披之，適稱以松門讖考之，政二
X86n1606_p0564a15║百年。開堂曰：開口不是禪，合口不是道。踏步擬向前，
X86n1606_p0564a16║全身落荒草。後人於東嶺立重來庵祀之。
X86n1606_p0564a17║△宋建陽如是庵暨公名存真，甌寧水吉人。初結庵
X86n1606_p0564a18║于建陽之冲源，篤于杜多之行。性喜耕耘，出門隨意，
X86n1606_p0564a19║不分彼此。歲旱，呼曰雨，即立雨。雨霪，呼曰晴，即立晴。
X86n1606_p0564a20║疾者至，飲以水，則立愈。紹興辛亥，徑往蓮源深谷中，
X86n1606_p0564a21║有神迎曰：吾待師久矣。師乃駐錫，立庵扁曰如是。壬
X86n1606_p0564a22║申六月十九日，趺坐而化，浹旬不壞，異香滿室，遂以
X86n1606_p0564a23║香泥塑之。雨暘不時，飛蝗害稼，祈應如響。至正間，賜
X86n1606_p0564a24║定應通覺惠昭善應大師。每歲六月，四方趨謁者如
X86n1606_p0564b01║雲，香火之盛，甲于閩中，俗呼如是老佛。
X86n1606_p0564b02║△宋建安法雲堂陳公未詳何許人。甞結庵法雲山，
X86n1606_p0564b03║使一虎搬運，神異頗著。後遷政和之獅子巖，無疾索
X86n1606_p0564b04║浴畢，披衣坐化。今法雲有遺讖曰：南國重興日，紹興
X86n1606_p0564b05║立年紀。開雲創本堂，有興亦有廢。一火當留門，二火
X86n1606_p0564b06║常畏日。丙寅年火生，己亥六人至。有人身著黃，騎牛
X86n1606_p0564b07║行霹𮦷。吾已早知之，飛雲過西極。夢中問錯居，賴之
X86n1606_p0564b08║重我立。其人能讀書，相隨九月日。一更有二心，開山
X86n1606_p0564b09║須急急。獨留姓李人，居中作相識。
X86n1606_p0564b10║△宋松溪鬻香婆豪田里陳翁之女，自少不醮，以鬻
X86n1606_p0564b11║香為業。有剩香，輙焚巖下，或依巖宿，數日不食。人以
X86n1606_p0564b12║為痴，惟里人李五郎每禮遇之。一日，鬻香歸，呼五郎。
X86n1606_p0564b13║比五郎追至，已化去。郎因食所遺飯，亦化去。人遂名
X86n1606_p0564b14║其巖為香婆巖。
X86n1606_p0564b15║△元政和獎山慧空元模禪師古田龍凃人，姓蘇氏。
X86n1606_p0564b16║父遠才，母林氏。母初未有子，禱于真濟顯祐劉神君
X86n1606_p0564b17║祠，夜夢神呼曰：母，吾當為汝子，但十年後當歸吾宗。
X86n1606_p0564b18║言畢，遂化為嬰兒。母驚窹，遂有孕。以宋寶祐乙卯七
X86n1606_p0564b19║月十五日子時降生，因名神乞。甫能言，即喜稱佛號
X86n1606_p0564b20║頂禮。後父母俱喪，流寓甌寧水吉，為箬村劉氏養子，
X86n1606_p0564b21║時年僅十一。正符十年後，歸宗之夢，聞人誦金剛經，
X86n1606_p0564b22║即求學，行坐誦之如流。年十五，為吳千戶掠歸浦城，
X86n1606_p0564b23║復得劉姓者撫之。明年，受皈戒於即心堂。年十九，聞
X86n1606_p0564b24║建陽后山堂有海珠和尚，稱得道，往參之。教令一心
X86n1606_p0564c01║念佛，晝夜經行，三月弗息，遂得般舟三昧。後於浦城
X86n1606_p0564c02║靖山復遇吳千戶，吳見師不凡，愧謝前失，且施金帛，
X86n1606_p0564c03║躬送師至萬壽寺，禮普勤和尚為師，祝髮受具。勤為
X86n1606_p0564c04║易今名，教習唯識觀，時年二十有七，當元至元辛巳
X86n1606_p0564c05║也。師既修唯識觀，深達二空，六度齊舉，四攝並施，在
X86n1606_p0564c06║處建立，方便接引。甞於建陽募刻法華經，印施五千
X86n1606_p0564c07║四十八部。或謂不宜事此有為法，師曰：汝焉知終日
X86n1606_p0564c08║喫飯，不曾咬著一粒米乎？我聞釋迦如來以八萬四
X86n1606_p0564c09║千卷大經，藏于八萬四千眾生身命中，如是眾生身
X86n1606_p0564c10║命中，一一具有如是經數。我今誓于如是眾生身命
X86n1606_p0564c11║中，取出如是經卷，開示眾生，悉令顯露，然後與如是
X86n1606_p0564c12║眾生一時成佛也。大德庚子，至政和之東平，里中有
X86n1606_p0564c13║池覺應，性亦好佛，與師言獎山之勝，且曰：此真濟顯
X86n1606_p0564c14║佑劉神君示現處也。師聞，即悟夙因，入定。神遊獎山，
X86n1606_p0564c15║覺應亦夢與師同登獎山，至玄獎禪師道場處，有老
X86n1606_p0564c16║人貌甚古，迎謁曰：吾為師守此山五百年矣。言畢，化
X86n1606_p0564c17║為黑龍飛去。師旁有一男子侍立，雄偉不群，問之，曰：
X86n1606_p0564c18║吾水吉石磯張氏，自師至箬村，吾即侍衛，今三十五
X86n1606_p0564c19║年，未甞暫離。覺應既窹，具以告師，師但微笑，既而曰：
X86n1606_p0564c20║吾當返本還元于此山也。覺應乃為立庵。至七月初
X86n1606_p0564c21║一日，趺坐入定，踰二七日，至十五日始出定，謂大眾
X86n1606_p0564c22║曰：吾於佛所號慧空菩薩，今化緣既畢，即當入滅。因
X86n1606_p0564c23║為眾說四諦法，復說偈三首，一曰：四十餘年寄俗塵，
X86n1606_p0564c24║如今却顯個中尊。岩頭一夜東風起，吹得花開滿樹
X86n1606_p0565a01║春。二曰：鐵船無舵亦無篷，撑入金蓮性海中。末後一
X86n1606_p0565a02║機今說破，白雲元不離長空。三曰：大地山河覔無跡，
X86n1606_p0565a03║虗空撞破見端的。縱教鐵輪頂上旋，本性圓明常不
X86n1606_p0565a04║失。說偈畢，復謂眾曰：西天第三代祖商那和修尊者，
X86n1606_p0565a05║隱象白山，現龍奮迅三昧，說法調伏諸外道眾，然後
X86n1606_p0565a06║化火自焚其身。吾今住象鼻巖前，亦當如是。乃入龍
X86n1606_p0565a07║奮迅三昧，時雲霧四合，雷雨大作，繼而化火自焚其
X86n1606_p0565a08║身。世壽四十六，僧臘二十。眾收靈骨，建塔于庵之西，
X86n1606_p0565a09║仍塑像于庵。入塔後，時有圓光閃閃，見者非一，至今
X86n1606_p0565a10║遠近禱禳，無不立應。每歲七月，朝謁者甚眾，皆呼慧
X86n1606_p0565a11║空菩薩。
X86n1606_p0565a12║獎山生而靈異，為慧空菩薩無疑。然從神道中來，
X86n1606_p0565a13║何也？或劉神君亦菩薩所示現者乎？末後一段光
X86n1606_p0565a14║明，猶為卓絕，宜四眾之歸向者如雲也。
X86n1606_p0565a15║△明壽寧虎皮庵金漢道人本邑九都人。宣德間，年
X86n1606_p0565a16║三十二，入虎皮庵脩道，清苦煉行，略無倦色。弘治二
X86n1606_p0565a17║年十月十五日將化，豫約鄉人，程途相距各六七十
X86n1606_p0565a18║里，一時躬請俱遍。至期，升柴塔，自剔燈花，煙焰四起，
X86n1606_p0565a19║身塔俱焚。少頃，半空中擲下僧舄一隻。
X86n1606_p0565a20║燒身之行，大乘所開，小乘所禁。意以大乘則悲願
X86n1606_p0565a21║既重，忍力已充，故可開。開之者，或為供大法而燒，
X86n1606_p0565a22║或為護大法而燒，或為說大法而燒，其為益大矣。
X86n1606_p0565a23║小乘則自利心重，厭苦情深，急欲燒之，為益既𦕈，
X86n1606_p0565a24║況忍力未充，恐臨危而失其正念，則其害可勝道
X86n1606_p0565b01║哉。世復有為魔所著者，或有貪身後之名者，或有
X86n1606_p0565b02║激而為之者，正念既失，必招惡果，輕入鬼倫，重沉
X86n1606_p0565b03║阿鼻，可弗禁歟。茲集若哀公化後，得舍利數合，金
X86n1606_p0565b04║道人於空中擲下僧舄，其為可燒無疑矣。第恐無
X86n1606_p0565b05║知之徒，妄相效倣，則余未見其可也。
X86n1606_p0565b06║論曰：釋氏之學，道其本也，神通其末也。法當務道，道
X86n1606_p0565b07║成而通發矣。若意在求通，則必失道，道失而通得，是
X86n1606_p0565b08║為魔事，況通亦必失乎。故正見者，寧得道而無通，非
X86n1606_p0565b09║厭通也，法不可務也。且通之發，大略有五：有修大乘
X86n1606_p0565b10║而得者，有脩小乘而得者，有脩凡夫乘而得者，有脩
X86n1606_p0565b11║外道法而得者，有因宿脩感報而得者。大小不同，邪
X86n1606_p0565b12║正亦異，未可槩而齊之。如瑞岩扣氷，獎山慧空，則古
X86n1606_p0565b13║聖垂迹，無可疑者。至於哀公暨公輩，或偏獲小果，或
X86n1606_p0565b14║尚滯凡夫，或落在鬼倫，或傍出外種，或亦大權菩薩
X86n1606_p0565b15║方便攝化。既有此數種差別，不容槩抑，詎可俱揚。在
X86n1606_p0565b16║俗之士，固莫能辨，學道之士，應知所務。若徒見異跡
X86n1606_p0565b17║而生欣，必將流邪，輙而罔覺，可不慎歟。
X86n1606_p0565b18║崇德第三（共得一十四人）
X86n1606_p0565b19║多聞寡益，踐實有功，目足更資，乃造其微。體睿含
X86n1606_p0565b20║淳，履仁翔慧，瞻之仰之，千載典型。志崇德。
X86n1606_p0565b21║△唐建陽明覺禪師姓猷氏。家世業儒，風流蘊藉。好
X86n1606_p0565b22║問求知，曾無倦懈。宿懷道性，聞道一禪師肇化本邑
X86n1606_p0565b23║之佛跡嶺，遂投剃落。久之，荷錫觀方，偏甞法味。後參
X86n1606_p0565b24║徑山，留心請決。數夏負薪，面䵟手胝。下山至杭州大
X86n1606_p0565c01║雲寺禁足，續移止湖畔青山頂。屬范陽盧中丞嚮風
X86n1606_p0565c02║躬詣，請師歸大雲寺住持。元和十五年，避嫌遠囂，遁
X86n1606_p0565c03║隱天目山，結茅以居。長慶三年春，擅信為搆院。至明
X86n1606_p0565c04║年二月大旱，野火蔓延將及院，眾皆惶懅。師曰：吾與
X86n1606_p0565c05║此山有緣，火當速滅。少選，雷雨驟作，其火遂滅。遠近
X86n1606_p0565c06║驚嘆，翕然歸向。以太和五年七月十九日示寂而化。
X86n1606_p0565c07║△宋建陽辨聰上座甞遊五臺山寺，寺之上座僧老
X86n1606_p0565c08║為眾所輕，師獨敬事之。將還京下，老僧付師書，使於
X86n1606_p0565c09║城北尋勃賀投之。師辭去，竊發而觀，無他詞，但曰：度
X86n1606_p0565c10║眾生畢，蚤來蚤來。若更強住，却恐造業。師大驚，復緘
X86n1606_p0565c11║封之。既至於廣濟河側，聞小兒呼勃賀。師問：勃賀何
X86n1606_p0565c12║在？小兒指大豬，豬項丳金環，臥街西墻下。師扣墻問：
X86n1606_p0565c13║屠誰氏？曰：趙生家也。問：此豬何名？勃賀曰：唯食勃荷，
X86n1606_p0565c14║故里中小兒以名之。吾日屠千百豬，豬犇佚難驅，以
X86n1606_p0565c15║此豬引導之，則纍纍就死，畜之十五年矣。師以書投
X86n1606_p0565c16║之，勃賀急食，忽然人立而化。
X86n1606_p0565c17║老僧，聖人也，眾所共輕，而聰獨敬事之，謂聰非聖
X86n1606_p0565c18║人之徒歟？勃賀之事，向刀輪上弘其慈化，獨假聦
X86n1606_p0565c19║為之流通，謂聦非聖人之徒歟？故謹錄而傳之。
X86n1606_p0565c20║△宋崇安自然法師本邑周村里人，姓程氏。刻苦窮
X86n1606_p0565c21║經，愽通奧義，才思敏捷，文不加點。甞遊京下，朝貴試
X86n1606_p0565c22║以牋疏，援筆立就，眾嘆異之。咸平中，弘法京師，眾稱
X86n1606_p0565c23║義虎。後奉旨往天竺取經，得石銚以歸，煑藥治病，無
X86n1606_p0565c24║不立愈。詣闕奏對稱旨，賜紫衣及了空之號。
X86n1606_p0566a01║△宋浦城南峯寺淨空禪師熈寧間，棲隱白花岩，夙
X86n1606_p0566a02║悟禪旨。待制章衡迎歸南峰，後趺坐而化。茶毗，獲舍
X86n1606_p0566a03║利若干，藏于寺後之祥雲庵。勅贈慧應大師，真西山
X86n1606_p0566a04║為撰記。
X86n1606_p0566a05║△宋崇安雲居院嗣公本邑人。少甞習儒，師事胡文
X86n1606_p0566a06║定公。後棄儒入釋，落髮雲居院，超然物外，深躭禪悅。
X86n1606_p0566a07║文定寄以詩曰：十年南北斷鴻鱗，夢想雲居頂上人。
X86n1606_p0566a08║香飯可能長自飽，也應分濟百年身。
X86n1606_p0566a09║△宋崇安開善寺肯庵圓悟禪師建安人。解行為眾
X86n1606_p0566a10║所推，朱晦庵雅重之。甞和晦庵梅詩云：可憐萬木凋
X86n1606_p0566a11║零後，屹立風霜慘淡中。聞者莫不嘆賞。順寂日，晦庵
X86n1606_p0566a12║哭以詩曰：一別人間萬事空，焚香瀹茗悵相逢。不須
X86n1606_p0566a13║更化三十石，紫翠參天十二峰。
X86n1606_p0566a14║△元建安白雲崇梵寺愚叟澄鑑禪師寧德縣潄石
X86n1606_p0566a15║張氏子。早慕佛乘，絕不茹葷。年十四出家，依政和縣
X86n1606_p0566a16║龍山寺棲雲座主，雲與剃落說戒。既而遍歷江湖，參
X86n1606_p0566a17║饒州薦福寺無文燦和尚，遂入其室。時丞相古心江
X86n1606_p0566a18║公、青山鄭公、中書平齋洪公、疊山謝公，皆響師玄化。
X86n1606_p0566a19║後以郡檄請住建州白雲。及元至元二十年，支提寺
X86n1606_p0566a20║燬于宼。明年，世祖勅師住持，復創寺宇。大德二年，賜
X86n1606_p0566a21║號通悟明印大師。至大四年六月望日，有神人告曰：
X86n1606_p0566a22║應跡西乾。師乃書偈曰：八十二年，落賺世緣。躍翻筋
X86n1606_p0566a23║斗，應跡西乾。至十九日，沐浴更衣，趺坐而逝。師生平
X86n1606_p0566a24║廉介，不妄取與。威而不猛，明而不察。囊無長物，室無
X86n1606_p0566b01║異翫。每過叢林，非本色衲子未甞一顧。度弟子八十
X86n1606_p0566b02║餘人。
X86n1606_p0566b03║△明建陽虎井庵古朴德智禪師甌寧吉陽人。幼不
X86n1606_p0566b04║茹葷，長而慕道。聞古心和尚為中峰嫡孫、千岩長子，
X86n1606_p0566b05║乃往依之，遂求剃落。戒月定水，並資靈苗；慈光智焰，
X86n1606_p0566b06║交嚴法性。洪武間，遊建陽均亭，結茅隱山。居三載，以
X86n1606_p0566b07║地艱于水，棄之而去。有猛虎當道，以頭抵地，師拂之
X86n1606_p0566b08║不動。師曰：汝欲留吾行乎？虎額之。師曰：吾以乏水故
X86n1606_p0566b09║去，汝能為我致之乎？虎乃口啣師衣，回山用瓜撅地，
X86n1606_p0566b10║泉隨湧出，清冽甘美。師乃復居，漸成梵剎。宣德丙午
X86n1606_p0566b11║八月初三日丑刻，無疾坐化，享年一百一歲。建窣堵
X86n1606_p0566b12║于本山。師之法語皆不傳，唯有詩曰：溪雲拂地送殘
X86n1606_p0566b13║雨，谷鳥向人啼落花。又曰：萬里碧雲開暮色，一條銀
X86n1606_p0566b14║漢亘秋天。觀此亦足以見師之餘韻云。
X86n1606_p0566b15║△明崇安東林寺祖庭禪師江西人，姓揭氏。棄儒就
X86n1606_p0566b16║釋，遍遊講肆。後入閩，駐錫崇安東林。師雖精通三乘，
X86n1606_p0566b17║而專以淨土法門為指歸。邑候金公雅重之。正統壬
X86n1606_p0566b18║戌八月十一日，沐浴更衣，書偈曰：心源湛寂息馳求，
X86n1606_p0566b19║一室安身萬事休。不動干戈家國泰，天長地久幾春
X86n1606_p0566b20║秋。書畢，趺坐念佛而寂。世壽八十有五。停龕六旬，異
X86n1606_p0566b21║香馥郁。緇素傾嚮，俱嘆希有。
X86n1606_p0566b22║△明甌寧斗峯山大闡慧通禪師政和邵氏子。年二
X86n1606_p0566b23║十，依斗峯玉溪和尚落髮。進具後，首參周山主教。以
X86n1606_p0566b24║念佛公案往水吉巖頭，閉關三載。忽一日，坐到半夜，
X86n1606_p0566c01║渾然不見有身，惟話頭歷歷不散。因大生怖畏，晝夜
X86n1606_p0566c02║不安。出關往政和天界寺，參會中和尚。問曰：某甲目
X86n1606_p0566c03║前不見有身，唯覺話頭不散，未審是何境界？會曰：此
X86n1606_p0566c04║是人忘法未忘。又問：恐怖不止，未審是何故？會曰：此
X86n1606_p0566c05║如雛鳥乍離樹窠，高飛不舉，遠飛不去，故生恐怖。然
X86n1606_p0566c06║恐怖也是他，不恐怖也是他。汝今但捨著身命，持行
X86n1606_p0566c07║將去。日久歲深，水清月現，自然明白。師依教，仍還舊
X86n1606_p0566c08║隱。從頭下功，又經三載。忽一夜，瞬目之間，㘞地一聲，
X86n1606_p0566c09║掇轉虗空，通身無我。乃往見會中和尚，機緣相契。會
X86n1606_p0566c10║遂付以拂子袈裟。成化癸巳春，出嶺參訪。秋抵燕京，
X86n1606_p0566c11║道譽騰播。中官黃高為師建寺，奏
X86n1606_p0566c12║上賜名正法禪寺。師開堂普說，四眾大悅。戊戌冬，辭
X86n1606_p0566c13║歸故山。後住邵武君峯。有語錄一卷傳于世。
X86n1606_p0566c14║△明甌寧斗峯山古音淨琴禪師建陽蔡氏子。年二
X86n1606_p0566c15║十五，辭母往東峰庵，禮赤石山主出家。當晚便問曰：
X86n1606_p0566c16║人言明心見性，莫不是我心起處便覺知者麼？主曰：
X86n1606_p0566c17║此妄心，非真心也。若認此心，是認賊為子。師曰：恁麼
X86n1606_p0566c18║則我乃無心耶？主曰：是汝知無所知，覺無所覺者。師
X86n1606_p0566c19║聞，直下頓脫身心，獨見自性，非知非不知，非覺非不
X86n1606_p0566c20║覺。後隱山三載，日用中常自靈靈不昧，只是心中自
X86n1606_p0566c21║明，口頭難說，故疑所見未極，由此發憤參方。初往君
X86n1606_p0566c22║峯，依大闡和尚，久之無所得。辭行到將樂，參性空關
X86n1606_p0566c23║主，得遇靜晃禪師，因同往邵武。路上聞晃說做工夫，
X86n1606_p0566c24║半信半不信。一日，晃看古梅語錄，有僧二次上方丈
X86n1606_p0567a01║言：某甲得個入處，二次被打出。晃咲曰：此僧實有悟
X86n1606_p0567a02║處，祇是大法未明。師時聞此語，知己大法未明，所以
X86n1606_p0567a03║無有應機妙用。後至一寺，夜坐中歪身問曰：師兄，儞
X86n1606_p0567a04║說做工夫從甚處起？譬如造世間物從甚處起？甚處
X86n1606_p0567a05║是腰？甚處了畢？有此喻者，我方信之。晃曰：正如此問，
X86n1606_p0567a06║方可與儞說。大抵佛性人人俱有，只因無佛智慧破
X86n1606_p0567a07║除煩惱，所以不得機緣相合，陷在塵情，有具眼者決
X86n1606_p0567a08║不肯也。譬如世相造酒，雖有米水，貴用麯力攻化，若
X86n1606_p0567a09║無麯力攻化，終不成酒。人雖有佛性，若無大智慧力
X86n1606_p0567a10║攻化，終不成佛，只名凡夫。大凡做工夫之人，務將平
X86n1606_p0567a11║生是與不是悉皆丟去，只將一句本參話頭，自疑自
X86n1606_p0567a12║問，自逼自追，不許求人說破，不許依義解明，務要句
X86n1606_p0567a13║下精通，命根頓斷。如此晝三夜三，逼迫將去，年久月
X86n1606_p0567a14║深，忽日心中不思，口中流出，一句二句，四句八句，應
X86n1606_p0567a15║機合轍，此名聰明境界。大凡悟道之人，皆從聦明境
X86n1606_p0567a16║界中過，不可便當悟，只管逼將去。忽日信口道出百
X86n1606_p0567a17║千萬偈，通身是口，切不可放下，正好著力，如造酒相
X86n1606_p0567a18║似，大沸後，直至倒澄方止。人做工夫，直穿過聦明境
X86n1606_p0567a19║界，大悟現前，古人一千七百則公案，無不洞了，乃至
X86n1606_p0567a20║無禪可參，無佛可成，無法可疑，頭頭上達，物物上通，
X86n1606_p0567a21║信口道來，悉皆合格，那時不了自了，不休自休，如人
X86n1606_p0567a22║到家，不愁路也。師聞此說，如得大寶，即起身叩禮九
X86n1606_p0567a23║拜曰：若非師兄開示，辜負生平行脚去也。由此方提
X86n1606_p0567a24║萬法歸一公案，別回龍興，居山三載，操煉打七，逼去
X86n1606_p0567b01║逼來，只個一歸何處，痛下尅責。三年限滿，往杭州進
X86n1606_p0567b02║戒畢，上百法寺坐禪，得遇四州寶明上座，屢承䇿勵，
X86n1606_p0567b03║乃同往四川，參壽堂和尚。中途至南陽府鷄灘河觀
X86n1606_p0567b04║音寺過冬，是冬連下十四次大雪，少人往來，日夕重
X86n1606_p0567b05║下疑情，通身是個疑團，更無絲毫雜念。忽一日，心如
X86n1606_p0567b06║車輪轉相似，將從前難明底公案，立地辨明。一日，偶
X86n1606_p0567b07║覩前物，各有一偈，因憶晃兄說聦明境界，今日是也。
X86n1606_p0567b08║又越二年，到巫山大寺，得見壽堂和尚，呈其所見，遂
X86n1606_p0567b09║蒙印可，乃辭歸閩。後住斗峰，重創大剎，弘化一方。示
X86n1606_p0567b10║寂之日，群鳥悲鳴竟夕，移龕出三門，池魚皆躍起數
X86n1606_p0567b11║尺。山中有素不信師者，至是睹師異相，皆流涕望龕
X86n1606_p0567b12║而拜。所著有醍醐集三卷。
X86n1606_p0567b13║△明甌寧斗峰山天真道覺禪師建安七里人，俗姓
X86n1606_p0567b14║張。幼失父，孝養其母。及母亦沒，晝夜不安。遇友人宗
X86n1606_p0567b15║亮，問曰：父母恩深，如何報答？亮曰：欲報重恩，除是出
X86n1606_p0567b16║家。悟明心地，恩無不報。師聞言大悅。次日，即同亮到
X86n1606_p0567b17║瑞峰寺，禮大用機公為師。剃落後，授以念佛公案。後
X86n1606_p0567b18║居西峰岩，數載之間，心念紛雜，話頭弗一。往參古音
X86n1606_p0567b19║琴公琹，教看萬法歸一，一歸何處。數月之間，工夫綿
X86n1606_p0567b20║密。忽一夜，身心不見，話頭亦無，進退不可，疑慮弗安。
X86n1606_p0567b21║乃趨見琴，呈其所至。琴曰：此乃暫時念息，非大悟也。
X86n1606_p0567b22║勉令從前用功。時暨源庵安期請琴主方丈，遂同到
X86n1606_p0567b23║暨源堂中，晝夜下工。一月之中，兩次入定，遂有省。作
X86n1606_p0567b24║偈曰：一手拍兮一手鼓，無位真人出格舞。口中唱出
X86n1606_p0567c01║無腔歌，三千諸佛同一母。期散日，呈似方丈，即承印
X86n1606_p0567c02║記。吏部尚書李公默嚮師道韻，結為世外之友。後住
X86n1606_p0567c03║斗峰，令譽益播，人爭皈向。凡師所至，緣無不集。故主
X86n1606_p0567c04║修院宇，大小二十餘座。然皆事畢即行，毫無所染。隆
X86n1606_p0567c05║慶二年十二月二十九日坐化，世壽七十有九。
X86n1606_p0567c06║△明建陽德應庵主性樸茂，無他好，教理亦不甚達。
X86n1606_p0567c07║唯脩淨業，日課佛聲三萬，兼誦法華經。將入滅，無病
X86n1606_p0567c08║苦緣，唯聞異香者數日。師曰：吾西方緣至矣。沐浴更
X86n1606_p0567c09║衣，趺坐正𥨊，書偈曰：痴痴呆呆德應，一生不識佛性。
X86n1606_p0567c10║今日拂袖歸西，打破西方圓鏡。擲筆怡然而逝。
X86n1606_p0567c11║應公無多藝，無多智，直以六字佛收功耳。然觀其
X86n1606_p0567c12║臨行一偈，非灼然知有者乎？經云：攝心一處，無事
X86n1606_p0567c13║不辦。信然哉！
X86n1606_p0567c14║△明建陽董巖庵雲陽德和禪師三貴，萬氏子。天性
X86n1606_p0567c15║芳潔，不染俗氛，事父母甚謹。父既喪，即有出世志，學
X86n1606_p0567c16║金丹脩煉之法。甞夜行荒墓間，明月在天，心口自念
X86n1606_p0567c17║曰：百年有盡之身，終歸此土。此中有箇不死人，當下
X86n1606_p0567c18║若不理會，亦是駝屍漢子。會母喪，即遍遊名山。至松
X86n1606_p0567c19║溪，參𨌔皷悟公，悟教以念佛話頭；且指參天真覺公，
X86n1606_p0567c20║覺授以楞嚴深旨。師自此一意參究，不復事脩煉矣。
X86n1606_p0567c21║居嶽山凡數載，單提話頭，昏散俱絕。一日雨霽，行山
X86n1606_p0567c22║間，見人以木板轉徙行濕，忽有省。自是諸經奧義，無
X86n1606_p0567c23║不洞矚，隨所叩問，應答如響。僧問：如何是道？師曰：背
X86n1606_p0567c24║後底。僧曰：莫秖這便是麼？師曰：要儞是作甚麼？僧問：
X86n1606_p0568a01║如何是黑豆未生芽？師曰：生芽久矣。莆田林龍江先
X86n1606_p0568a02║生以三教自許，所至縉紳士庶奉之如佛。師往拜之，
X86n1606_p0568a03║林立而受。及聞師議論，大驚異之，即還其拜，延之賓
X86n1606_p0568a04║位，且曰：雲陽真大知識也。時師尚守居士服，眾勸其
X86n1606_p0568a05║剃落，師曰：僧在三寶之數，可容易為之乎？至萬曆丙
X86n1606_p0568a06║子秋九月，至白水巖，眾復請之，乃從剃落，時師年四
X86n1606_p0568a07║十九也。是冬，庠生趙觀本延師居董岩，玄化益廣，遂
X86n1606_p0568a08║成叢席。甞往謁補陀，歸至浦城巖頭庵，庵主先一夕
X86n1606_p0568a09║夢一大日輪，光焰赫然，懸佛殿中。次日，師適至，知非
X86n1606_p0568a10║常人，當晚請師說法，有燈數百枝，旋繞庵外，輝映如
X86n1606_p0568a11║晝。及眾散，燈亦隨滅。萬曆己丑，邑大旱，官請師祈雨，
X86n1606_p0568a12║師口誦心經，望空而拜，甘雨隨至。甲午秋九月，示疾
X86n1606_p0568a13║仰山，至二十六日，沐浴更衣，趺坐正𥨊。趙生光孚請
X86n1606_p0568a14║留偈，師笑曰：安用此為？強之，乃誦七佛偈而化，世壽
X86n1606_p0568a15║六十有七。師醇謹仁慈，柔忍謙退，非法言不言，非法
X86n1606_p0568a16║行不行，而體道精勤，尤為難及。不爐不扇，不就𥨊者
X86n1606_p0568a17║三十載，師盖僧中之間氣云。
X86n1606_p0568a18║△明建陽董岩一庵圓長上座饒州人。自幼不茹葷，
X86n1606_p0568a19║不近慾，若有所謂道俱戒者。萬曆丙子，投禮雲陽和
X86n1606_p0568a20║尚為師，薙髮受具，不問世緣，長坐一榻，晝夜持往生
X86n1606_p0568a21║呪，雖有病亦不稍懈。遇有病者，必竭力調護，久而弗
X86n1606_p0568a22║厭。人或有觸辱之者，皆怡然順受，不見有忿戾之色。
X86n1606_p0568a23║萬曆己酉正月三十日，忽謂眾曰：吾將西矣。眾聞俱
X86n1606_p0568a24║集，師曰：吾以子時生，當以子時滅。及期，煩大眾相送。
X86n1606_p0568b01║至夜子刻，眾皆集，命眾念佛，師自合掌西向，念往生
X86n1606_p0568b02║呪，洎然入寂。
X86n1606_p0568b03║論曰：祖庭秋晚，狂慧競興，明道者多，行道者少。夫明
X86n1606_p0568b04║之將以行之也，明之而弗行，與未明何異。且假此以
X86n1606_p0568b05║鈎顯譽，營厚殖，則雖學通三藏，說法如雲，吾以為直
X86n1606_p0568b06║一裨販而已。故茲篇所錄，並積粹純誠之士，雖契悟
X86n1606_p0568b07║弗逮馬祖，神化難齊扣氷，而依教行持，動不踰矩，鋾
X86n1606_p0568b08║煉之極，終歸聖果，又安取狂慧之詡詡哉。第闇修之
X86n1606_p0568b09║士，形晦聲泯，或道大而知希，或德成而遇蹇，則茲篇
X86n1606_p0568b10║之外，不知凡幾，物色無從，徒增深慨而已。
X86n1606_p0568b11║輔教第四（共得一十四人）
X86n1606_p0568b12║佛日亙天，魔雲作障。日何所損，人失其照。休哉
X86n1606_p0568b13║碩人，為金為湯。啟導群迷，永益來學。志輔教。
X86n1606_p0568b14║△宋浦城楊文公億字大年。雍熈初，年十一，舉神嬰
X86n1606_p0568b15║入京，授秘書正字。淳化中，命試翰林，賜進士第出身，
X86n1606_p0568b16║官至翰林學士知誥，制以文學為世所宗。卒諡曰文。
X86n1606_p0568b17║公初負才名，而不知有佛。一日過同僚，見讀金剛經，
X86n1606_p0568b18║笑且罪之，彼讀自若。公疑之曰：是豈出孔孟之右乎？
X86n1606_p0568b19║何侫之甚也。因閱數板，懵然始少敬信。後會翰林李
X86n1606_p0568b20║公維勉令參問，及由秘書監出守汝州，首謁廣慧璉
X86n1606_p0568b21║禪師，一見便問：布皷當軒擊，誰是知音者？慧曰：來風
X86n1606_p0568b22║深辨。公曰：恁麼則禪客相逢祇彈指也。慧曰：君子可
X86n1606_p0568b23║八。公應喏喏。慧曰：草賊大敗。夜語次，慧曰：秘監曾與
X86n1606_p0568b24║甚人道話來？公曰：某曾問雲岩諒監守，兩個大虫相
X86n1606_p0568c01║咬時如何？諒曰：一合相。某曰：我祇管看，未審恁麼道
X86n1606_p0568c02║得麼？慧曰：這裏即不然。公曰：請和尚別一轉語。慧以
X86n1606_p0568c03║手作拽鼻勢曰：這畜生更𨁝跳在。公於言下脫然。有
X86n1606_p0568c04║偈曰：八角磨盤空裏走，金毛獅子變作狗。擬欲將身
X86n1606_p0568c05║北斗藏，應須合掌南辰後。乃作書寄李翰林，略曰：疾
X86n1606_p0568c06║夫夙以頑惷，獲受獎顧，預聞南宗之旨，動靜咨詢，周
X86n1606_p0568c07║旋䇿發，俾其刳心之有詣，墻面之無慙者，誠出於席
X86n1606_p0568c08║間牀下矣。矧又故安公大師每垂誘導，又得雲門諒
X86n1606_p0568c09║公見顧蓬蒿，諒之旨趣，正與安公同轍，并自歸宗雲
X86n1606_p0568c10║居而來，皆是法眼之流裔。去年假守茲郡，適會廣慧
X86n1606_p0568c11║禪伯實承嗣南院。念齋中務簡，退食之暇，或坐邀而
X86n1606_p0568c12║至，或命駕從之。請扣無方，蒙滯頓釋。半歲之後，曠然
X86n1606_p0568c13║弗疑。平昔礙膺之物，嚗然自落。積劫未明之事，廓爾
X86n1606_p0568c14║現前。固亦決擇之洞分，應接之無蹇矣。病夫！今繼紹
X86n1606_p0568c15║之緣，實屬於廣慧。而提激之自，良出于鰲峯也。公問
X86n1606_p0568c16║廣慧曰：承和尚有言，一切罪業皆因財寶所生，勸人
X86n1606_p0568c17║疎於財利。夫閻浮眾生以財為命，邦國以財聚人。教
X86n1606_p0568c18║中有財法二施，何得勸人踈財乎？慧曰：幡竿尖上鐵
X86n1606_p0568c19║龍頭。公曰：海壇馬子似驢大。慧曰：楚鷄不是丹山鳳。
X86n1606_p0568c20║公曰：佛滅二千年，比丘少慚愧。公更置一百問，慧一
X86n1606_p0568c21║一答回。唐明嵩和尚謂慈明曰：楊大年知見高，入道
X86n1606_p0568c22║穩實，不可不見。明乃往謁。公問：對面不相識，千里却
X86n1606_p0568c23║同風。明曰：近奉山門請。公曰：真個脫空。明曰：前月離
X86n1606_p0568c24║唐明。公曰：適來悔相問。明曰：作家。公便喝。明曰：恰是。
X86n1606_p0569a01║公復喝。明以手劃一劃。公吐舌曰：真是龍象。明曰：是
X86n1606_p0569a02║何言歟？公喚客司：點茶來，元來是屋裡人。明曰：也不
X86n1606_p0569a03║消得。茶罷，又問：如何是上座為人一句？明曰：切。公曰：
X86n1606_p0569a04║與麼則長裙新婦拖泥走。明曰：誰得似內翰？公曰：作
X86n1606_p0569a05║家，作家。明曰：放儞三十棒。公拊膝曰：這裏是甚麼所
X86n1606_p0569a06║在？明拍掌曰：也不得放過。公大笑。又問：記得唐明得
X86n1606_p0569a07║悟底因緣麼？明曰：唐明問首山：如何是佛？山曰：楚王
X86n1606_p0569a08║城畔，汝水東流。公曰：祇如此意是如何？明曰：水上掛
X86n1606_p0569a09║燈毬。公曰：與麼則孤負古人去也。明曰：內翰疑則別
X86n1606_p0569a10║參。公曰：三脚蝦蟇跳上天。明曰：一任𨁝跳。公乃大咲，
X86n1606_p0569a11║舘於齊中。久之，辭還河東。公曰：有一語寄與唐明，得
X86n1606_p0569a12║麼？明曰：明月照見夜行人。公曰：却不相當。明曰：更深
X86n1606_p0569a13║猶自可，午後更愁人。公曰：開寶寺前金剛，近日因甚
X86n1606_p0569a14║麼汗出？明曰：知。公曰：上座臨行，豈無為人底句？明曰：
X86n1606_p0569a15║重疊關山路。公曰：與麼則隨上座去也。明噓一聲。公
X86n1606_p0569a16║曰：真師子兒，大師子吼。明曰：放去又收來。公曰：適來
X86n1606_p0569a17║失脚踏倒，又得家童扶起。明曰：有甚麼了期？公大咲，
X86n1606_p0569a18║明還唐明。公遣兩僧訊之，明於書尾𦘕雙足，寫來僧
X86n1606_p0569a19║名以寄公。公作偈曰：黑毫千里餘，金槨示雙趺。人天
X86n1606_p0569a20║渾莫測，珍重赤鬚胡。公因微恙，問環大師曰：某今日
X86n1606_p0569a21║忽違和，大師慈悲，如何醫療？環曰：丁香湯一怨。公作
X86n1606_p0569a22║吐勢。環曰：恩愛成煩惱。環為煎藥次，公呌曰：有賊！環
X86n1606_p0569a23║下藥于公前，叉手側立。公瞠目眎之，曰：少叢林漢。環
X86n1606_p0569a24║拂袖而出。又一日，問曰：某甲四大將離散，大師如何
X86n1606_p0569b01║相救？環乃搥胸三下。公曰：賴遇作家。環曰：幾年學佛
X86n1606_p0569b02║法，俗氣也不除。公曰：禍不單行。環作噓噓聲。公書偈
X86n1606_p0569b03║遺李都尉曰：漚生與漚滅，二法本來齊。欲識真歸處，
X86n1606_p0569b04║趙州東院西。尉見，遂曰：泰山廟裡賣紙錢。尉即至，公
X86n1606_p0569b05║已逝矣。
X86n1606_p0569b06║大年見地超矌，不亞慈明，且于告終之際，洒落自
X86n1606_p0569b07║在，歸處分明，真沒量大人也。史氏稱公性取直，尚
X86n1606_p0569b08║節義。真宗欲立德妃為后，命公草詔，使丁謂諭旨，
X86n1606_p0569b09║公弗從。丁謂曰：勉為之，不憂不富貴。公曰：若此，富
X86n1606_p0569b10║貴非所願也。公之所守如此，豈學禪而弗驗哉？說
X86n1606_p0569b11║者乃謂其惶惧失措，以此誚公之禪，亦弗之審矣。
X86n1606_p0569b12║豈有於生死關頭自在若此，乃于尋常利害之間
X86n1606_p0569b13║反爾動心耶？此必當日柔小之徒巧生誣謗，而傳
X86n1606_p0569b14║聞失實，遂有吠聲之譏也。
X86n1606_p0569b15║△宋崇安胡文定公安國字康侯。紹聖中，對䇿幾萬
X86n1606_p0569b16║言，哲宗親擢置第三，除大學錄，屢遷徽猷閣待制，後
X86n1606_p0569b17║以寶文閣學士致仕。著有春秋傳，學者宗之。卒諡文
X86n1606_p0569b18║定。甞久參上封秀，得言外之旨。崇寧中，過藥山，有禪
X86n1606_p0569b19║人舉南泉斬貓話問公，公以偈答曰：手握乾坤殺活
X86n1606_p0569b20║機，縱橫施設在臨時。滿堂兔馬非龍象，大用堂堂總
X86n1606_p0569b21║不知。又寄上封偈曰：祝融峰似杜城天，萬古江山在
X86n1606_p0569b22║目前。須信死心元不死，夜來秋月又同圓。
X86n1606_p0569b23║文定彊學力行，志在春秋，憂國愛君，遠而彌篤，而
X86n1606_p0569b24║於禪學深參獨到又如此，則禪何害於忠孝哉？世
X86n1606_p0569c01║之不達者，輙謂學禪有害於忠孝，夫亦未之思也。
X86n1606_p0569c02║△宋建陽廌山游先生酢字定夫。徽宗朝舉進士，除
X86n1606_p0569c03║監察御史。甞學于伊川之門，儕輩鮮有及者。伊川稱
X86n1606_p0569c04║其德宇粹然，學問日進，其政事亦絕人甚遠。甞謁開
X86n1606_p0569c05║福寧禪師，乞指心要。寧曰：道不在說與示也。說示者，
X86n1606_p0569c06║方便耳。須用就己知歸，外求有相。佛與汝不相似也。
X86n1606_p0569c07║公默然。復致書問曰：儒者執父子、君臣、夫婦、兄弟、朋
X86n1606_p0569c08║友，各盡其分，罔有不合道者。釋氏謂世間虗幻，要人
X86n1606_p0569c09║反常合道。旨殊用異，而聲可入，心可通哉？寧答曰：人
X86n1606_p0569c10║溺情愛網，晝夜思度，無一息之停。須力與之決，收其
X86n1606_p0569c11║心之放，死生乃可出。若只括其同異，盡分于父子、君
X86n1606_p0569c12║臣數者之間，我習內熏，愛緣外染，於道何能造合？能
X86n1606_p0569c13║反厥常，則心自通，道自合。不然，難以口舌爭也。公後
X86n1606_p0569c14║愽閱釋典，諦信不疑。甞答呂本中書曰：佛書所說，世
X86n1606_p0569c15║儒亦未深考。前輩往往不曾看佛書，故詆之如此之
X86n1606_p0569c16║甚。殊不知其破佛者，皆佛自以為不然者也。
X86n1606_p0569c17║△宋崇安致堂胡先生寅字明仲，文定公之次子。建
X86n1606_p0569c18║炎中，拜起居郎。著讀史管見行于世。初極詆佛，晚乃
X86n1606_p0569c19║知歸。王隨刪傳燈錄為玉英集，公為作序。
X86n1606_p0569c20║△宋崇安劉忠定公子羽字彥修，劉韐之長子。以蔭
X86n1606_p0569c21║補官，屢立戰功，料敵如神，雖古名將不能過。至其為
X86n1606_p0569c22║致，摘奸發伏，有古良吏風。甞再遭貶徙，怡然不以介
X86n1606_p0569c23║意，而許國之誠，至死不懈。朱晦庵甞稱曰：劉忠定，真
X86n1606_p0569c24║人傑也。仕至寶文閣學士，卒贈大傅，諡忠定。甞出知
X86n1606_p0570a01║永嘉，問道于大慧禪師，慧教看趙州狗子話，後乃于
X86n1606_p0570a02║栢樹子上發明，有頌曰：趙州栢樹太無端，境上追尋
X86n1606_p0570a03║也大難。處處綠楊堪繫馬，家家門底透長安。
X86n1606_p0570a04║△宋崇安屏山劉先生子翬字彥冲，即子羽之弟。以
X86n1606_p0570a05║蔭補承務郎，辟真定幕。後除判興化軍，以疾辭，隱武
X86n1606_p0570a06║夷山，日以講學為業。朱熹師事之，甞修開善院，屢延
X86n1606_p0570a07║名德主之，共為法喜之遊。僧中凡有撰述，多出其手，
X86n1606_p0570a08║光揚大法為獨至云。
X86n1606_p0570a09║△宋建陽晦庵朱先生熹字元晦，志行端恪，晣理精
X86n1606_p0570a10║詳，集儒學之大成者，公一人而已。仕至煥章閣待制，
X86n1606_p0570a11║贈太師、徽國公，諡曰文。年十八，從學劉屏山，甞兀坐
X86n1606_p0570a12║一室，覃思終日。屏山意其留心舉業，及搜其篋中，唯
X86n1606_p0570a13║大慧語錄一帙而已。後到徑山訪大慧，慧曰：汝從前
X86n1606_p0570a14║記持文字，心識計校，不得置絲毫許在胷中，但以狗
X86n1606_p0570a15║子話時時提撕。後復請益開善謙公，謙曰：某二十年
X86n1606_p0570a16║不能到無疑之地，後忽知非勇猛真前，便自一刀兩
X86n1606_p0570a17║斷。今但把這狗子話一念提撕，不要商量，不要穿鑿，
X86n1606_p0570a18║不要去知見，不要強承當，自然有入處。及謙卒，公祭
X86n1606_p0570a19║以文曰：我昔從學，讀易、語、孟，究觀古人之所以聖。既
X86n1606_p0570a20║不自揆，欲追其風，道絕徑路，卒莫能通。下從長者問
X86n1606_p0570a21║所當務，皆告之言要須契悟，開悟之說不出於禪。我
X86n1606_p0570a22║於是時則願學焉。師出仙洲，我寓潭上，一嶺間之，但
X86n1606_p0570a23║有瞻仰。丙寅之秋，師來拱宸，乃獲從容笑語日親。一
X86n1606_p0570a24║日焚香請問此事，師則有言決定不是，始知平生浪
X86n1606_p0570b01║自若卒，去道日達，無所問津。未及一年，師以謗去，我
X86n1606_p0570b02║以行役不得安住，往還之間見師者三，見必欵留，朝
X86n1606_p0570b03║夕咨參。師亦喜我為說禪病，我亦感師恨不速證。別
X86n1606_p0570b04║其三月中秋一書，已非手筆，知病可虞。前日僧來，為
X86n1606_p0570b05║欲往見，我喜作書，曰此良便。書已遣矣，僕夫遄言，同
X86n1606_p0570b06║舟之人告以訃傳。我驚使呼，問以何故？嗚呼痛哉！何
X86n1606_p0570b07║奪之遽？恭唯我師，具正遍知。惟我未悟，一莫能窺。揮
X86n1606_p0570b08║金辦供，泣於靈位。稽首如空，超諸一切。或問曰：今士
X86n1606_p0570b09║夫家晚年都被禪家引去者，何故？公曰：是他高似儞。
X86n1606_p0570b10║儞平生讀許多書，記誦文章，所藉以取功名利祿之
X86n1606_p0570b11║計者，到這裡都靠不得，所以被他降下。他底且省力，
X86n1606_p0570b12║人誰不悅而趨之？王介甫平生學許多道理，臨了捨
X86n1606_p0570b13║宅為寺。又曰：只緣他打併得心下潔淨，所以本朝李
X86n1606_p0570b14║文靖公、王文正公、楊文公、劉元城、呂申公，都是甚麼
X86n1606_p0570b15║人物，也都去學他。又曰：釋氏說六根、六識、四大、十二
X86n1606_p0570b16║因緣之類，皆極其精妙，故前輩謂此孔孟所不及。又
X86n1606_p0570b17║曰：釋氏之學，與吾儒有甚相似處？如云：有物先天地，
X86n1606_p0570b18║無形本寂寥。能為萬物主，不逐四時凋。撲落非他物，
X86n1606_p0570b19║縱橫不是塵。山河并大地，全露法王身。若人識得心，
X86n1606_p0570b20║大地無寸土。看他是甚麼見識？今區區小儒，怎生出
X86n1606_p0570b21║得他手？宜乎為他揮下也。又曰：甞見𦘕底諸師，人物
X86n1606_p0570b22║皆雄偉，宜其傑然有立如此。妙喜贊臨濟曰：當初若
X86n1606_p0570b23║非這個，定是做個渠魁。觀之信然。氣貌如此，則富貴
X86n1606_p0570b24║利達、聲色貨利，如何籠絡得他住？他視之無足動其
X86n1606_p0570c01║心者。公晚年有齋居誦經詩云：端居獨無事，聊披釋
X86n1606_p0570c02║氏書。暫息塵累牽，超然與道俱。門掩竹林密，禽鳴山
X86n1606_p0570c03║雨餘。了此無為法，身心同宴如。
X86n1606_p0570c04║文公於釋氏之學，或贊或呵，抑揚並用。其揚之者，
X86n1606_p0570c05║所以洗世俗之陋；其抑之者，所以植人倫之紀。盖
X86n1606_p0570c06║以其身為道學主盟，故其誨人之語，不得不如此
X86n1606_p0570c07║耳。然愚觀其齋居誦經之作，則有得於經者不淺，
X86n1606_p0570c08║非特私心向往之而已也。
X86n1606_p0570c09║△宋浦城真文忠公德秀字希元。端平間參大政，唱
X86n1606_p0570c10║明考亭之學，學者宗之，號西山先生。著有讀書記行
X86n1606_p0570c11║於世。甞以禪學問提刑陳貴謙，謙答書曰：承下問禪
X86n1606_p0570c12║門事，仰見虗懷樂善之意，顧淺陋何足以辱此，然敢
X86n1606_p0570c13║不以管見陳白。所謂話頭合看與否，以某觀之，初
X86n1606_p0570c14║無定說。若能一念無生，全體是佛，何處別有話頭？只
X86n1606_p0570c15║緣多生習氣，背覺合塵，剎那之間，念念起滅，如猴猻
X86n1606_p0570c16║拾栗相似。佛祖不得已，權設方便，令咬嚼一个無滋
X86n1606_p0570c17║味話頭，意識有所不行，將蜜果換苦葫蘆，淘汝業職，
X86n1606_p0570c18║都無實義。亦如國家兵器，不得已而用之。今時學者，
X86n1606_p0570c19║却於話頭上強生穿鑿，或至逐個解說，以當事業，遠
X86n1606_p0570c20║之遠矣。來教謂：誦佛之言，存佛之心，行佛之行，久之
X86n1606_p0570c21║須有得處。如此行履，固不失為一世之賢者。然禪門
X86n1606_p0570c22║一著，又須見徹自己本地風光，方為究竟。此事雖人
X86n1606_p0570c23║人本具，但為客塵妄想所覆，若不痛加煅煉，終不明
X86n1606_p0570c24║淨。來教又謂：道若不在言語文字上，諸佛諸祖何謂
X86n1606_p0571a01║留許多經論在世？經是佛言，禪是佛心，初無違背。但
X86n1606_p0571a02║世人尋言逐句，沒溺教網，不知有自己一段光明。故
X86n1606_p0571a03║達磨西來，不立文字，直指人心，見性成佛，謂之教外
X86n1606_p0571a04║別傳。非是教外別有一個道理，只要明了此心，不著
X86n1606_p0571a05║教相。今若只誦佛語，而不會歸自己，如人數他珍寶，
X86n1606_p0571a06║自無半分文。又如破布褁珍珠，出門還漏却。縱使於
X86n1606_p0571a07║中得少滋味，猶是法愛之見，非本分上事。所謂金屑
X86n1606_p0571a08║雖貴，落眼成翳。直須打併一切淨盡，方有少分相應
X86n1606_p0571a09║也。要知吾人皆是誠心，非彼世俗自瞞，以資談柄而
X86n1606_p0571a10║已。故以日用騐之，雖無濁惡相過，然於一切善惡逆
X86n1606_p0571a11║順境界上，果能照破，不為他所移換否？夜睡中夢覺
X86n1606_p0571a12║一如否？恐怖顛倒否？疾病而能作得主否？若目前猶
X86n1606_p0571a13║有境在，則夢寐未免顛倒。夢寐既顛倒，疾病必不能
X86n1606_p0571a14║作得主宰。疾病既作，不得主宰，則生死岸頭，必不自
X86n1606_p0571a15║在。所謂如人飲水，冷煖自知。待制於功名鼎盛之時，
X86n1606_p0571a16║清脩寡慾，留神此道，可謂火中蓮花矣。公後遍閱諸
X86n1606_p0571a17║經，皆善得其旨。其䟦普門品曰：予自少讀普門品，雖
X86n1606_p0571a18║未能深解其義，然甞以意測之曰：此佛氏之寓言也。
X86n1606_p0571a19║昔唐李文公問藥山儼禪師曰：如何是惡風吹船，飄
X86n1606_p0571a20║落鬼國？師曰：李翱小子，問此何為？文公惕然，怒形於
X86n1606_p0571a21║色。師笑曰：發此嗔恚心，便是黑風吹船，飄入鬼國也。
X86n1606_p0571a22║吁！藥山可謂善啟發人矣。以是推之，則知利欲熾燃，
X86n1606_p0571a23║即是火坑。貪愛沉溺，便是苦海。一念清淨，烈𦦨成池。
X86n1606_p0571a24║一念警覺，船到彼岸。灾患纏縛，隨處而安。我無怖畏，
X86n1606_p0571b01║如械自脫。惡人侵凌，待他橫逆。我無忿疾，如獸自奔。
X86n1606_p0571b02║讀是經者，作如是觀，則知補陀大士真實為人，非浪
X86n1606_p0571b03║語也。讀楞嚴曰：余讀楞嚴，知六根源出于一，外緣六
X86n1606_p0571b04║塵，流而為六，隨物淪逝，不能自返。如來憐憫眾生，為
X86n1606_p0571b05║說方便，使知出門即是歸路，故於此經指涅槃門，初
X86n1606_p0571b06║無隱蔽。若眾生能洗心行法，使塵不相緣，根無所偶，
X86n1606_p0571b07║返流全一，六用不行，晝夜反流，入與如來法流水接，
X86n1606_p0571b08║則自其內身便可成佛。如來猶恐眾生於六根中未
X86n1606_p0571b09║知所從，乃使二十五弟子各說所證，而觀世音以聞、
X86n1606_p0571b10║思、脩為圓通第一。其言曰：初于聞中入流忘所，所入
X86n1606_p0571b11║既寂，動靜二相了然不生，如是漸增，聞所聞盡，盡聞
X86n1606_p0571b12║不住，覺所覺空，空覺極圓，空所空滅，生滅既滅，寂滅
X86n1606_p0571b13║現前。若能如是圓拔一根，則諸根皆脫，於一彈指徧
X86n1606_p0571b14║歷三空，即與諸佛無異矣。又讀金剛經至四果，乃廢
X86n1606_p0571b15║卷而嘆曰：須陀洹所證，即觀世音所謂初於聞中入
X86n1606_p0571b16║流亡所者耶？入流非有法也，唯不入六塵，安然常住，
X86n1606_p0571b17║斯入流矣。至於斯陀含，名一往來，而實無往來；阿那
X86n1606_p0571b18║含，名為不來，而實無不來。盖往則入塵，來則返本。斯
X86n1606_p0571b19║陀含雖能來矣，而未能無往；阿那含非徒不往，而亦
X86n1606_p0571b20║無來；至阿羅漢，則往來意盡，無法可得。然則所謂四
X86n1606_p0571b21║果者，其實一法也，但歷三空，有淺深之異耳。予觀二
X86n1606_p0571b22║經之言，本若合符，而世或不喻，故明言之。
X86n1606_p0571b23║△宋建安匏庵陳先生竑願愽通群籍，深探名理，而
X86n1606_p0571b24║尤醉心于圓頓法門，自號華嚴弟子。甞愍世俗為口
X86n1606_p0571c01║腹計，造諸殺業，邪說相襲，執非為是，乃作慈心功德
X86n1606_p0571c02║錄以廣喻之。錄凡三卷，今盛行于世。
X86n1606_p0571c03║△明建安翰林待詔沈先生士榮洪武間，上書　闕
X86n1606_p0571c04║下，　太祖手詔諭之，授翰林待詔。甞見宋儒衛道之
X86n1606_p0571c05║語，毀謗佛經，後學承風，妄生異見，乃作論以辨之，名
X86n1606_p0571c06║續原教，凡一十四篇，今盛行于世。
X86n1606_p0571c07║△明建陽豫齋趙居士觀本字子立。質任淳龐，行篤
X86n1606_p0571c08║孝友。補邑弟子員，輟有志于聖賢之學。喜讀論性諸
X86n1606_p0571c09║書，手不釋卷。至隆慶辛未，即棄舉業，斷葷酒，師事雲
X86n1606_p0571c10║陽和尚。延至董岩，朝夕扣參，所得益深。客有非之者，
X86n1606_p0571c11║公曰：儒者闢佛，為未諦觀內典耳。苟悉心研求，將信
X86n1606_p0571c12║受之不暇，未易非詆之也。又曰：吾學佛，然後能知儒。
X86n1606_p0571c13║古人之語，不我欺也。此理苟裨身心性命，又奚必陰
X86n1606_p0571c14║收之而陽斥之乎？每對客談論，皆窮本達原，取譬多
X86n1606_p0571c15║方，津津不置，必使其無疑而後已。甞與禪客論楞嚴
X86n1606_p0571c16║大旨，不覺漏下四鼓，雪深一尺。次晨患頭痛，仍命扶
X86n1606_p0571c17║出，以終其說。或止之，公曰：吾能以善及人，吾願足矣，
X86n1606_p0571c18║雖病何妨？又以此理勢不能家喻而戶曉之，乃廣鍥
X86n1606_p0571c19║諸經，普施勸持，以資慧種。建州佛法，至今不替，則公
X86n1606_p0571c20║之力為多也。至於好義樂施，終身弗厭，皆公禪學之
X86n1606_p0571c21║餘事耳。萬曆辛丑仲夏，忽有疾，不復請醫。震南傅先
X86n1606_p0571c22║生來問疾，公曰：自有時耳。請僧落髮披衣，端坐西向，
X86n1606_p0571c23║合掌念佛，泊然入寂。去之後，面有溫顏，肢無僵骨，端
X86n1606_p0571c24║坐累日如生。盖亦佛法之騐云。
X86n1606_p0572a01║△明建陽震南傅先生國珍字君聘。隆慶庚午舉于
X86n1606_p0572a02║鄉，萬曆丁丑成進士，歷仕至嘉興守。歸田後，深探內
X86n1606_p0572a03║典，築室董岩，與豫齋居士往復考究。其于今古死生
X86n1606_p0572a04║之說，世界輪迴之因，皆能深達其旨。甞謂儒之與佛，
X86n1606_p0572a05║特逕異耳，旨歸未始不同，得其同而異可略也。與見
X86n1606_p0572a06║羅李先生書曰：不言三世，則性體不圓；不言出世，則
X86n1606_p0572a07║大事不了。可以其為洸洋而外之乎？公賦性剛方侃
X86n1606_p0572a08║直，有古人之風，而慈惠樂施，尤喜為福民之事。邑中
X86n1606_p0572a09║凡有善緣大役，皆公首為之倡。若朝天等三橋及多
X86n1606_p0572a10║寶塔，始終經營，不憚勞瘁。子廷吉諫之，公曰：吾力能
X86n1606_p0572a11║及之，未即憊也。況有利于民，吾快矣。易簀之辰，索筆
X86n1606_p0572a12║書曰：收拾去，到了到了。擲筆而逝。
X86n1606_p0572a13║△明甌寧發吾張居士世昌，吉陽人。年十八，補邑庠
X86n1606_p0572a14║生，以文學見推于時。及屢困場屋，乃浩然嘆曰：人世
X86n1606_p0572a15║一大戲局也，戀此奚為？自是留心內典，於經生之業
X86n1606_p0572a16║弗問也。萬曆乙卯歲，將入貢，竟棄不就。杖䇿登大仰，
X86n1606_p0572a17║禮愽山和尚，受三歸五戒。歸分小齋半壁，作頭陀行
X86n1606_p0572a18║業。旦暮課誦之餘，必持佛聲四萬，雖病弗廢。暇則披
X86n1606_p0572a19║閱梵經，絕口不談世事。己未冬，疾且篤，子鳴珮為俻
X86n1606_p0572a20║後事。公曰：勿亟，我去當在明春也。既而病愈。明春正
X86n1606_p0572a21║月念五之夕，忽謂珮曰：生寄死歸，予其將歸矣。珮聞，
X86n1606_p0572a22║不勝愴惶。公屈指計曰：勿亟，二月二日，乃予歸期也。
X86n1606_p0572a23║念六舁歸家，不入𥨊室，設榻中庭，移面西向，披經朗
X86n1606_p0572a24║誦。眾爭問之，公諄諄誡語，勸歸佛乘。謝客外，語不家
X86n1606_p0572b01║務，但念佛聲不絕。夜分偃息，恍見異僧附耳語曰：訶
X86n1606_p0572b02║鉢羅去此不遠耳。公顧珮曰：汝聞否？西方召行僧來
X86n1606_p0572b03║也。珮聞，復愴惶。公仍曰：勿亟，二月二日辰時，乃余歸
X86n1606_p0572b04║期也。遂辟段食，唯飲沸湯，念佛聲益朗。至期，端坐合
X86n1606_p0572b05║掌而化。
X86n1606_p0572b06║論曰：儒釋分教，門戶逈別。大儒融之以神理，則千差
X86n1606_p0572b07║頓忘；小儒局之以格量，則一塵成礙。此大儒所以辨
X86n1606_p0572b08║不泯而自無，小儒所以謗欲息而不能也。昔自六朝
X86n1606_p0572b09║以來，謗佛者不少，皆妄以私意揣摩，自成水火，其於
X86n1606_p0572b10║我佛之藩，尚隔萬里。即如昌黎一人，毅然以道統自
X86n1606_p0572b11║任，而原道諸篇，特昏昏醉夢語耳。至於宋室諸儒，其
X86n1606_p0572b12║見實非昌黎之比，並皆廣閱梵經，遍訪諸老，第粗浮
X86n1606_p0572b13║一往，不能深窮其旨，故困于知解而不信有絕解之
X86n1606_p0572b14║境，束于人倫而不知有超倫之事，所以有異說之紛
X86n1606_p0572b15║紛也。若我建諸儒則不然，其最先而興者，如楊文公、
X86n1606_p0572b16║胡文定，皆深躭禪悅，未甞株守本局；最後而出者，如
X86n1606_p0572b17║真文忠，留神內典，注心參究，亦不以背儒為嫌。夫諸
X86n1606_p0572b18║公皆挺生人豪，天縱神智，而卒不能謗佛，則佛之決
X86n1606_p0572b19║不可謗明矣。今黃口淺學，毫無所窺，而藉口前贒，妄
X86n1606_p0572b20║生橫議，抑何其不思之甚也！噫！
X86n1606_p0572b21║
X86n1606_p0572b22║建州弘釋錄卷之下（終）
X86n1606_p0572b23║
X86n1606_p0572b24║
X86n1606_p0572c01║
X86n1606_p0572c02║No. 1606-D
X86n1606_p0572c03║ 䟦
X86n1606_p0572c04║
X86n1606_p0572c05║建州舊志於釋氏多略之，盖以趣尚枘鑿，故取舍不
X86n1606_p0572c06║無異同。然黃金白璧，世固其珍，而帝青之寶，摩尼之
X86n1606_p0572c07║珠，詎可以非常用而土苴眎之乎？今志中方伎之末，
X86n1606_p0572c08║滑稽之雄，尚得置傳，況釋氏可獨棄乎？釋氏以神道
X86n1606_p0572c09║設教，而首崇十善，使比屋奉化，則三尺可以勿用，其
X86n1606_p0572c10║幽贊聖化，不為不多也。錄而傳之，誰曰不宜？儂固蒙
X86n1606_p0572c11║于斯道，姑就膚見，題數語於後，使觀之者知此錄決
X86n1606_p0572c12║未可少云。友弟倪鼎陽䟦
X86n1606_p0572c13║
X86n1606_p0572c14║No. 1606-E
X86n1606_p0572c15║
X86n1606_p0572c16║和尚之隱荷山，凡五寒暑矣。不務外緣，不謁豪貴，唯
X86n1606_p0572c17║日向殘編斷碣中，採諸師之行而傳之。其毋乃謂今
X86n1606_p0572c18║人之不可教，假此以寄其尚友之思乎？抑或謂今人
X86n1606_p0572c19║之未可棄，假此以垂其援溺之手乎？倘能具眼，不妨
X86n1606_p0572c20║佛法相逢；其或未然，却請世諦流布。門人滕之宋謹
X86n1606_p0572c21║題
X86n1606_p0572c22║
X86n1606_p0572c23║
X86n1606_p0572c24║
X86n1606_p0573a01║
X86n1606_p0573a02║No. 1606-F
X86n1606_p0573a03║
X86n1606_p0573a04║辛未夏至日，予為師較弘釋錄畢，啟師曰：是弘釋錄，
X86n1606_p0573a05║為是建州有如許人品耶？師曰：然。為是建州有如許
X86n1606_p0573a06║榜樣耶？師曰：然。為是建州有如許人品，如許榜樣，竟
X86n1606_p0573a07║沉埋於荒榛煙谷，殘編斷碣之中，而不惜五冬，令他
X86n1606_p0573a08║千載耶？師曰：然。則又啟曰：千載不朽底事，畢竟如何？
X86n1606_p0573a09║師展兩手，予乃稽首作䟦而退。誼道人李𣟀題