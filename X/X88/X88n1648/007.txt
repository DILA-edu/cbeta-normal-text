X88n1648_p0320b10║
X88n1648_p0320b11║
X88n1648_p0320b12║
X88n1648_p0320b13║冥報記輯書卷第七
X88n1648_p0320b14║
X88n1648_p0320b15║唐居士李信者并州文水縣之太平里人也。身為隆
X88n1648_p0320b16║政府衛士。至顯慶年冬，隨例往朔州赴番，乘赤艸馬
X88n1648_p0320b17║一疋，并將艸駒。是時歲晚凝陰，風雪嚴厚，行十數里，
X88n1648_p0320b18║馬遂不進。信以番期逼促，撾之數十下。馬遂作人語
X88n1648_p0320b19║謂信曰：我是汝母，為生平避汝父將石餘米乞女，故
X88n1648_p0320b20║獲此報。此駒即是汝妹也，以力償債向了，汝復何苦
X88n1648_p0320b21║敦逼如是。信聞之，驚愕流洟，不能自勝。乃拜謝之，躬
X88n1648_p0320b22║駄鞍轡，謂曰：若是信孃，當自行歸家。馬遂前行，信負
X88n1648_p0320b23║鞍轡隨之至家。信兄弟等見之，悲哀相對，別為厰櫪
X88n1648_p0320b24║養飼，有同事母。屈僧營齋，合門莫不精進。鄉閭道俗，
X88n1648_p0320c01║咸歎異之。時工部侍郎溫無隱、歧州司法張金停俱
X88n1648_p0320c02║為丁艱在家，聞而奇之，故就信家顧訪。見馬猶在，問
X88n1648_p0320c03║其由委，並如所傳。
X88n1648_p0320c04║顯慶中，平州有人姓孫名壽，於海濵游獵，見野火焰
X88n1648_p0320c05║熾，草木蕩盡，唯有一叢茂草，獨不焚燎。疑此草中有
X88n1648_p0320c06║獸，遂以火燒之，竟不能著。壽甚怪之，遂入草間尋覔，
X88n1648_p0320c07║乃見一函金剛般若經，其傍又見一死僧，顏色不變。
X88n1648_p0320c08║火不延燎，蓋由此也。信知經像非凡所測，孫壽親自
X88n1648_p0320c09║說之。
X88n1648_p0320c10║唐并州城西有山寺，寺名童子，有大像，坐高一百七
X88n1648_p0320c11║十餘尺。皇帝崇敬釋教，顯慶末年，巡幸并州，共皇后
X88n1648_p0320c12║親到此寺。及幸北谷、開化等，大像高二百尺，禮敬瞻
X88n1648_p0320c13║覩，嗟歎希奇。大捨珍寶、財物、衣服，并諸妃嬪、內宮之
X88n1648_p0320c14║人，並各損捨。并勑州官長吏竇軌等，令速莊嚴，備飾
X88n1648_p0320c15║聖容，并託龕前地，務令寬廣。還京之日，至龍朔二年
X88n1648_p0320c16║秋七月，內官出袈裟兩領，遣中使馳送二寺大像。其
X88n1648_p0320c17║童子寺像披袈裟日，從旦至暮，放五色光，流照崖巖，
X88n1648_p0320c18║洞燭山川。又入南龕小佛，赫奕堂殿，道俗瞻覩，數千
X88n1648_p0320c19║萬眾。城中貴賤，覩此而遷善者，十室而七八焉。眾人
X88n1648_p0320c20║共知，不言可悉。
X88n1648_p0320c21║唐龍朔元年，雒州景福寺比丘尼修行房中，有侍童
X88n1648_p0320c22║任五娘，死後修行，為五娘立靈。經月餘日，其姊及弟
X88n1648_p0320c23║於夜中忽聞靈座上呻吟。其弟初甚恐懼，後乃問之，
X88n1648_p0320c24║答曰：我生時於寺上食肉，坐此大苦痛。我體上有瘡，
X88n1648_p0321a01║恐污牀席，汝可多將灰置牀上也。弟依其言，置灰後，
X88n1648_p0321a02║看牀上大有膿血。又語弟曰：姊患不能縫衣，汝大繿
X88n1648_p0321a03║縷，宜將布來，我為汝作衫及韈。弟置布於靈牀上，經
X88n1648_p0321a04║宿即成。又語其妹曰：兒小時患漆，遂救一螃蟹，取汁
X88n1648_p0321a05║塗瘡得差。今入刀林地獄，肉中現有折刀七枚，願姊
X88n1648_p0321a06║慈念，為作功德救助。知姊煎迫，交不濟辨，但隨身衣
X88n1648_p0321a07║服，無益死者，今並未壞，請以用之。姊未報間，乃曰：兒
X88n1648_p0321a08║自取去。良久又曰：衣服已來，見在牀上。其姊試往觀
X88n1648_p0321a09║之，乃所斂之服也。遂送淨土寺寶獻師處，憑寫金剛
X88n1648_p0321a10║般若經。每寫一卷了，即報云：已出一刀。凡寫七卷了，
X88n1648_p0321a11║乃云：七刀並得出訖。今蒙福助，即往託生。與姊及弟
X88n1648_p0321a12║哭別而去。吳興沈玄法說，淨土寺僧智整所說亦同。
X88n1648_p0321a13║唐姚明解者本是普光寺沙門也。性聰敏，有文藻，工
X88n1648_p0321a14║書翰，善丹青。至於鼓琴，亦當時獨絕。每欣俗網，不樂
X88n1648_p0321a15║道門。至龍朔元年，舉應詔人，躬赴雒陽。及升第歸俗，
X88n1648_p0321a16║頗有餘言，未幾而卒。後託夢於相知淨土寺僧智整
X88n1648_p0321a17║曰：明解宿無福業，不遵內教，今大受罪，非常飢乏。儻
X88n1648_p0321a18║有故人之情，頗能惠一飡不？智整夢中許諾。及其寤
X88n1648_p0321a19║後，乃為設食。至夜纔眠，即見明解來，愧謝之。至二年
X88n1648_p0321a20║秋中，又託夢於畫工曰：我以不信佛法，今大受苦痛，
X88n1648_p0321a21║努力為我寫二三卷經。執手殷勤，賦詩言別。教畫工
X88n1648_p0321a22║讀十八徧令記，寤乃憶之。其詩曰：握手不能別，撫膺
X88n1648_p0321a23║還自傷。痛矣時陰短，悲哉泉路長。松林驚野吹，荒𡑞
X88n1648_p0321a24║落寒霜。言離何以贈，留心內典章。
X88n1648_p0321b01║唐癰州萬年縣閻村，即灞渭之間也。有婦女謝氏，適
X88n1648_p0321b02║同縣元氏。有女適迴龍村人來阿照。謝氏永徽末亡，
X88n1648_p0321b03║龍朔元年八月，託夢於來氏女曰：我為生時酤酒，小
X88n1648_p0321b04║作升方，取價太多，量酒復少。今坐此罪，於北山下人
X88n1648_p0321b05║家為牛，近被賣與法界寺夏侯師家。今將我向城南
X88n1648_p0321b06║耕稻田，非常辛苦。及寤，其女洟泣，為阿照言之。至二
X88n1648_p0321b07║年正月，有法界寺尼至阿照村。女問尼，尼報云：有夏
X88n1648_p0321b08║侯師是實。女即就寺訪之，云：近於北山下買得一牛，
X88n1648_p0321b09║見在城南耕地。其女洟泣求請，寺尼乃遣人送其女
X88n1648_p0321b10║就之。此牛平常唯一人禁制，若遇餘人，必陸梁觝觸。
X88n1648_p0321b11║見其女至，乃䑛其遍體，又流淚焉。女即憑夏侯師贖
X88n1648_p0321b12║之，乃隨其女去。今現在阿照家養飼。女常呼為阿孃，
X88n1648_p0321b13║承奉不闕。京師王侯妃媵，多令召視，競施錢帛。
X88n1648_p0321b14║唐曹州濟陰縣西二十里，村中有精舍。至龍朔二年
X88n1648_p0321b15║冬十月，野火暴起，非常熾盛。及至精舍，踰越而過焉。
X88n1648_p0321b16║比僧房草舍，焚燎總盡，唯金剛般若經一卷，儼然如
X88n1648_p0321b17║舊。曹州參軍事席文禮說之。
X88n1648_p0321b18║唐幽州漁陽縣無終戍城內有百許家。龍朔二年夏
X88n1648_p0321b19║四月，戍城火災，門樓及人家屋宇並為煨燼，唯二精
X88n1648_p0321b20║舍及浮圖并佛龕上紙簾蘧蒢等，但有佛像，獨不延
X88n1648_p0321b21║燎。火既不燒，巋然獨存。時人見者，莫不嗟異，以為佛
X88n1648_p0321b22║力支持。中山郎餘令既任彼官，又家兄餘慶交友人
X88n1648_p0321b23║郎將齊郡，因如使營州，並親見其事，具為餘令說之。
X88n1648_p0321b24║唐兖州曲阜人倪買得妻皇甫氏，為有疾病，祈禱泰
X88n1648_p0321c01║山，稍得瘳愈。因被冥道使為伺命，每被使即死。經一
X88n1648_p0321c02║二日，事了以後，還復如故。前後取人亦眾矣。自云：曾
X88n1648_p0321c03║被遣取鄉人龐領軍小女，為其庭前有齋壇讀誦，久
X88n1648_p0321c04║不得入。少間，屬讀誦稍閑，又因執燭者詣病女處，乃
X88n1648_p0321c05║隨而入，方取得去。問其取由，乃府君四郎所命，府君
X88n1648_p0321c06║不知也。論說地獄，具有條貫。又云：地下訴說生人，非
X88n1648_p0321c07║止一二，但人微有福報，追不可得。如其有罪，攝之則
X88n1648_p0321c08║易。皇甫見被使役，至今猶存。今男子作生伺命者，兖
X88n1648_p0321c09║州見有三四人，但不知其姓名耳。
X88n1648_p0321c10║唐前大理司直河內司馬喬卿天性純謹，有志行。到
X88n1648_p0321c11║永徽中，為楊州戶曹。丁母憂，居喪毀瘠，刺心上血，寫
X88n1648_p0321c12║金剛般若經一卷。未幾，於廬上生芝草二莖，經九日，
X88n1648_p0321c13║長尺有八寸，綠莖朱蓋，日瀝汁一升。傍人食之，味甘
X88n1648_p0321c14║如蜜，去而復生，如此數四。喬卿同僚數人，並向餘令
X88n1648_p0321c15║陳說，天下士人多共知之。
X88n1648_p0321c16║
X88n1648_p0321c17║冥報記輯書卷第七（終）