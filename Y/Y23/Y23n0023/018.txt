Y23n0023_p0267a01║清念上人傳
Y23n0023_p0267a02║清念上人，法諱法慧，福建金門張氏子。年七歲，就傅讀。十六歲，慈母去
Y23n0023_p0267a03║世，哀戀憶念不能已。會觀布袋戲唐三藏取經故事，感於觀音大士之神力悲濟，
Y23n0023_p0267a04║因萌出世志。翌年，潛附帆船，投南海普陀山鶴鳴庵而出家焉。光緒十七年，於
Y23n0023_p0267a05║普濟寺受具足戒於慧源和尚。上人志道堅貞，嘗患瘡四閱月，起臥維艱。會其尊
Y23n0023_p0267a06║翁來普陀，憫其苦而勸之返；上人安忍眾苦，矢志不迴。其後參禮諸方，禮佛舍
Y23n0023_p0267a07║利於阿育王寺，因任阿育王寺副寺十餘年。還山，復任普濟寺副寺多年。愛護常
Y23n0023_p0267a08║住物，清廉自持，人以稱之。普陀山西南隅，濱海有天后宮，奉天后，漁民以為
Y23n0023_p0267a09║觀音化身而崇敬之。光緒中，廣瑩和尚改建之，規模粗具。惜繼之者非其人，虧
Y23n0023_p0267a10║累鉅萬，香火不繼者有年。山中長老惜之，因舉上人以主之，時民國五年也。上
Y23n0023_p0267a11║人誓志規復，正其名曰「福泉禪院」。籌還積欠，修葺補苴。其初也艱苦備嘗，
Y23n0023_p0268a01║日以番薯為主食。每年冬，遊化閩南，泉廈緇素多識之。又嘗遊安南、星洲、小
Y23n0023_p0268a02║呂宋、臺灣，淡泊簡默，所至從化。上人儉樸審慎，慮虧欠之為累，數年而無所
Y23n0023_p0268a03║建樹，人見其儉也而疑其貪。其後，首築石圍牆，次則重建大殿、香積廚等，精
Y23n0023_p0268a04║工堅質，煥麗莊嚴，昔之致疑者無間言矣。會抗日軍興，以寺務付弟子，遊化於
Y23n0023_p0268a05║廈門。迨大陸赤化，乃避地星洲之海印寺。望八之年，猶遍歷星、馬各地以資攝
Y23n0023_p0268a06║化；所至，緇素咸尊敬之。民國四十六年一月二十七日，晚食甫畢，寂然而化。
Y23n0023_p0268a07║得戒臘六十有四，世壽八十有二。荼毘於光明山，得大小堅固子甚多。普陀陷匪
Y23n0023_p0268a08║，勢難歸葬，弟子印實因奉舍利來臺灣，於新竹福嚴精舍建塔而供養之。上人福
Y23n0023_p0268a09║緣深厚，年未而立，鬚髮悉白。法相莊嚴，道貌岸然，信施輒不求而自至。持身
Y23n0023_p0268a10║恬澹，儉約成性。日稱彌陀聖號，以淨土為依歸。未嘗致力於義學，而囑其弟子
Y23n0023_p0268a11║盛藏、盛正（印順）、盛求（印實），遊學於閩南佛學院等。嗚呼！愛護常住，
Y23n0023_p0268a12║興修剎宇，志心淨土，獎掖義學，上人固無愧於本分衲子矣！音容宛在，風木徒
Y23n0023_p0268a13║悲，略摭往行以為傳，用以告福泉後人耳。徒印順敬撰。