Y23n0023_p0379a01║虛雲老和尚舍利塔碑銘
Y23n0023_p0379a02║古巖虛雲老和尚，以禪聞於時。其體道也深徹，履踐也篤實，利生也過化存
Y23n0023_p0379a03║神。值危疑之秋，行難忍之事，若和尚者，可謂不思議者矣！和尚生有異徵，長
Y23n0023_p0379a04║慕至道，於物欲釋然無所累。苦行則岩棲谷飲，衣不蔽體。出世為人則盡捨䞋施
Y23n0023_p0379a05║以著悲敬，雖嚴淨道場，矞皇揚麗，而和尚以一笠、一鏟、一背架而來者，還一
Y23n0023_p0379a06║笠、一鏟、一背架而去。方其家室聚居，己類大迦葉之不染，因知性自離欲，生
Y23n0023_p0379a07║有自來者也。和尚之參學也，學無常師。師天臺之融鏡，友九華之月霞，遍參金
Y23n0023_p0379a08║、焦、高旻諸禪宿，而友冶開、法忍，結茆於終南。發心參禮，遊海內名山，遠
Y23n0023_p0379a09║及康、藏、印、緬。歷霜天雪地、蕉雨椰風、巨流峻嶺，靡不任境去來，禪心自
Y23n0023_p0379a10║在。而後假病緣以專心，瀕死亡而遺我。於高旻茶杯落地，頓斷疑根，物無所累
Y23n0023_p0379a11║，定或兼旬。和尚精苦為道，近四十年而乃得之，殆示人以參學之典範歟！和尚
Y23n0023_p0380a01║孝思懇篤，拜香以見文殊，然指而禮舍利。困風雪、歷病難，不悔其初志，其所
Y23n0023_p0380a02║以報親恩者厚矣。雞足之祝聖、曹溪之南華、雲門之大覺、雲居之真如，悉以和
Y23n0023_p0380a03║尚之發心感召，剎院莊嚴，禪風仍續。鼓山湧泉賴以中興，廣州光孝留斯弘願。
Y23n0023_p0380a04║是皆感法乳之恩深，殫心竭力，圖興祖庭以報祖德。知恩者能報恩，和尚庶足以
Y23n0023_p0380a05║當之。和尚本禪者恬淡勤勞之風，以向上事為化。語簡意深，人輒有所啟發。或
Y23n0023_p0380a06║講經論，或修懺法，或弭兵亂，或濟災黎，故得道俗同欽、朝野共仰。遜清得肅
Y23n0023_p0380a07║親王之護持，民國蒙林主席之迎請。譽動邏京，王臣因定而皈依；道流美國，詹
Y23n0023_p0380a08║寧慕禪而來禮。滇、桂、閩、粵，和尚之所遊止，當道之崇敬優禮也特深。及乎
Y23n0023_p0380a09║法難嚴重，應化滬、杭，歸依者達四萬人，見聞之益，末世孰有如和尚之盛者乎
Y23n0023_p0380a10║？大陸易色，聖教垂危，和尚不忍棄全國僧侶，留雲門以資攝化。雲門事變起，
Y23n0023_p0380a11║折肋傷目，再絕乃甦，而能心住無相，情忘怨親，寂然不改其操。遊北都，雖形
Y23n0023_p0380a12║格勢禁，而猶以僧制戒法為必爭，可謂大無畏者矣！晚居雲居山，闢荒蕪，興叢
Y23n0023_p0380a13║林，而事與願違，禍無寧日，住牛棚而幾不可得。中國之法運日艱，和尚之病勢
Y23n0023_p0381a01║益深，於民國四十八年十月十三日，吉祥入滅。殆感法難因鬥爭而方深，住世無
Y23n0023_p0381a02║益也耶！距生於道光二十年，世壽百二十，戒臘百歲。和尚之入寂焉，海內外痛
Y23n0023_p0381a03║悼良深，香港緇素思慕之尤切。爰就荃灣芙蓉山側，建莊嚴之塔，以奉舍利，永
Y23n0023_p0381a04║式崇仰。民國五十五年仲春，塔成，舍利奉安。願為眾生作得道因緣，盡於未來
Y23n0023_p0381a05║！銘曰：
Y23n0023_p0381a06║來有所自，去無所住，證德難思，兜率是處。
Y23n0023_p0381a07║自性舍利，唯心塔婆，香海緣深，慈光永護！