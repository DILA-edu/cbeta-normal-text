Y29n0029_p0205a01║《律宗教義及其紀傳》序
Y29n0029_p0205a02║入佛之道，要在三學，而戒增上學居其首。載道之籍，統凡三藏，而律藏居
Y29n0029_p0205a03║其一。戒律於佛法之重要，固不待繁言而知也！國人之於戒律，類知珍敬之，然
Y29n0029_p0205a04║以特重心地之淨悟，個人之篤行，而律制乃漸以式微。夫學重心地之淨悟，理固
Y29n0029_p0205a05║然也；然悟心而清淨者，身語清淨必有之，未有身語穢染，而心地能淨能悟者也
Y29n0029_p0205a06║。且復身語之染，類習微以成著，若不防微杜漸，慎身語之事行，心地更何從而
Y29n0029_p0205a07║得明淨？故知律淨身語，實定慧之所資。重心地之淨悟者，允宜以律為基，而不
Y29n0029_p0205a08║應以事行取相斥之。至若個人篤行，義無間然。惟教在人間，賴僧伽與戒律而住
Y29n0029_p0205a09║世。依律攝僧，藉僧團如法以為之攝護，相教誡，相策勉，而後以之自行，則日
Y29n0029_p0205a10║以清淨；以之化世，則日以廣信。末法障重而緣乖，非如法僧團以為之攝護，個
Y29n0029_p0205a11║人篤行，言之何易？
Y29n0029_p0206a01║宋元以來，律制久衰，得明末古林馨公而重振之，後乃有寶華之崇律。然其
Y29n0029_p0206a02║初也，三昧門下，日以傳戒為業，而不知安居為何事（見《一夢漫言》），宏律
Y29n0029_p0206a03║而不知律，其由來久矣！故雖得此而延授受之儀，而以律攝僧，以戒資定慧之大
Y29n0029_p0206a04║用，終尠成就，而佛教亦卒於日衰！太虛大師嘗以得十人學律而後宏傳為望，固
Y29n0029_p0206a05║以不知律無以宏傳，不宏律無以攝僧，淨身語以資定慧，乃能起正法之衰也！赤
Y29n0029_p0206a06║禍中華，諸大德來遊寶島，傳戒時聞，講律間作，其正法復興之朕歟！
Y29n0029_p0206a07║慧嶽法師，名德斌宗大師之上足也。撰《律宗教義及其紀傳》，問序於余，
Y29n0029_p0206a08║余雖僅窺其大概，而竊喜與宏揚正法之有賴於宏律，而宏律之首宜知律之意合，
Y29n0029_p0206a09║因樂為之序。時民國五十年六月十五日，印順序於臺北慧日講堂。