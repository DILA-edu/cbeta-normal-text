Y33n0031_p0013a01║第二章　釋尊略傳
Y33n0031_p0013a02║第一節　出家前之釋尊
Y33n0031_p0013a03║釋迦牟尼佛之傳記，零落難詳。即其僅見於記述者，又多傳說互異，且雜以
Y33n0031_p0013a04║表象之辭。欲取捨以得精確之佛傳，實非今日所能也。今但取近於史實者敘之，
Y33n0031_p0013a05║用以彷彿此聖者之化跡而已。
Y33n0031_p0013a06║「釋迦」訓「能」，為種族之名。「牟尼」訓「寂默」，乃聖者之德。合言
Y33n0031_p0013a07║之為「能寂」，所以尊釋迦族中之聖者也。
Y33n0031_p0013a08║釋迦族，舊傳雅利安人，出名王甘蔗之後。初居印度河側，東下立國於雪山
Y33n0031_p0013a09║之麓，即釋種所自起。甘蔗王族出瞿曇（即喬達摩）仙之後，因以瞿曇為氏云。
Y33n0031_p0013a10║然以近人之考證，頗不以此說為然，而以釋種為黃色之蒙古人種。
Y33n0031_p0013a11║玄奘《西域記》，謂迦毘羅衛以外之釋族，凡四國：一、梵衍那國，在雪山
Y33n0031_p0014a01║中，即今興都庫斯山脈之西部。二、呬摩呾羅（雪山下）國，在巴達克山南。三
Y33n0031_p0014a02║、商彌國，在葱嶺西南境，與印度、阿富汗接壤。四、烏仗那，在今印度西北邊
Y33n0031_p0014a03║省之北部，其故都直逼葱嶺下。此四國悉非雅利安人也。
Y33n0031_p0014a04║《雜阿含經》載：釋尊嘗入婆羅門家，被呵為「領群特」，且拒其入室。使
Y33n0031_p0014a05║釋尊而為雅利安人，則不當如此。舍衛國之波斯匿王，雅利安人，而釋種拒不與
Y33n0031_p0014a06║婚嫁，其種族之不同，固灼然可見。從地理之分佈而考之，則可見其為山嶽民族
Y33n0031_p0014a07║而南望大陸者。釋族以孔武有力稱；其東鄰拘尸那，稱力士生地。迦毘羅衛之釋
Y33n0031_p0014a08║族，蓋雪山中之遊牧民族，卜居平地而漸農業化者。
Y33n0031_p0014a09║自葱嶺東來，沿喜馬拉雅山分佈之居民，如西藏、尼泊爾、不丹，及（印度
Y33n0031_p0014a10║）阿薩密省，悉為黃種。釋族非雅利安系，其為黃種無疑也。毘舍離民族為離車
Y33n0031_p0014a11║子，摩竭陀與之通婚嫁。玄奘傳尼泊爾為離車子。毘舍離跋耆比丘，以「佛出波
Y33n0031_p0014a12║夷那」為言，疑釋種同此。
Y33n0031_p0014a13║釋族所住地，在恆河支流羅泊提河東北，面積約三百二十方里，有盧毘尼河
Y33n0031_p0015a01║貫其間，遂分十家，各主一城。位盧毘尼河西北之迦毘羅衛城，即釋尊父王之治
Y33n0031_p0015a02║地也。迦毘羅衛，即今之畢拍囉婆，在尼泊爾南境。佛元二千二百八十六年一月
Y33n0031_p0015a03║，Peppé 於其地掘得釋迦族供養釋尊靈骨之石瓶，地當北緯二十七度三十七分
Y33n0031_p0015a04║，東經八十三度八分，與法顯所述之迦毘羅衛正合，因得定釋尊之故鄉焉。
Y33n0031_p0015a05║盧毘尼河之東有拘利城，與迦毘羅衛自昔通婚嫁。釋尊父王輸頭陀那，娶拘
Y33n0031_p0015a06║利城主阿㝹釋迦之二女，摩耶及波闍波提為妃。摩耶夫人四十四歲時，夢白象入
Y33n0031_p0015a07║胎而有妊。翌年，分娩期近，乃從俗歸寧。途經嵐毘尼園，少憩，遂誕生太子於
Y33n0031_p0015a08║無憂樹（或作娑羅樹、鉢羅叉樹）下。園去迦毘羅衛東四十里，為拘利城主善覺
Y33n0031_p0015a09║妃嵐毘尼之別墅，在今尼泊爾之蘭冥帝，時距今二千四百零九年前之四月八日日
Y33n0031_p0015a10║出時也。
Y33n0031_p0015a11║釋尊系出名門，色相端嚴，有異常兒，識者知其不凡，咸謂在家當為輪王，
Y33n0031_p0015a12║出家必成一切智，因賜以悉達多（義成）之名。太子生七日，母摩耶命終，由姨
Y33n0031_p0015a13║母波闍波提代育之。年七歲，就傅。依名學者毘奢密多羅，受吠陀及五明論；次
Y33n0031_p0016a01║依羼提提婆，受兵法及武術。學不數年，靡不精達。乃於十五歲時，父王為其舉
Y33n0031_p0016a02║行灌頂大典，立為太子。太子處儲位之尊，享王家物質之樂，而常若不愜於懷。
Y33n0031_p0016a03║父王因為其完婚，納善覺女耶輸陀羅為妃。闢三時殿，益五欲之樂以娛之。孰知
Y33n0031_p0016a04║太子之別有會心，如蓮之出淤泥而不染歟！
Y33n0031_p0016a05║第二節　出家
Y33n0031_p0016a06║太子於二十九歲之十二月八日中夜（或云十九歲，二十五歲），捨父母妻兒
Y33n0031_p0016a07║臣民，偕侍者車匿，悄然離城去。至跋伽婆仙人所住林中，剃鬚髮，服僧伽梨，
Y33n0031_p0016a08║遣車匿還報。父王大驚，遣使召之，不得，因留憍陳如、跋提、跋波、摩訶男、
Y33n0031_p0016a09║阿說示以侍之。
Y33n0031_p0016a10║釋尊出家之動機，即佛教化世目的之所在，此應略事分疏之，以見佛意。雅
Y33n0031_p0016a11║利安民族之初移殖於五河地方也，勇敢善戰，夷舊住民族而奴役之，階級之制由
Y33n0031_p0016a12║此興。政治無專政苛斂，選舉或世襲，以家族為中心，而組成一族一族之小國。
Y33n0031_p0017a01║宗教則崇拜自然，未聞出世解脫之談，此佛元前六世紀事也。
Y33n0031_p0017a02║此後，沿恆河東下，入於豐沃之平原，農業勃興，文化大啟，婆羅門學者創
Y33n0031_p0017a03║四姓之說，視為有神聖不可踰越之限制：婆羅門為專責宗教之祭師，剎帝利為獨
Y33n0031_p0017a04║占軍政之武士，吠舍為業農工商之平民；此三皆為雅利安人，同有誦吠陀而祭神
Y33n0031_p0017a05║之權利，且可依宗教而得新生命。第四首陀羅族，即被征服者，但以勞力供賤役
Y33n0031_p0017a06║，無祭神重生之權也。時宗教之儀式、制度及神學，燦然大備，煩瑣思辨而融以
Y33n0031_p0017a07║神秘之咒術。所謂「吠陀天啟」、「祭祀萬能」、「婆羅門至上」之婆羅門教三綱，
Y33n0031_p0017a08║即於此時確立之。
Y33n0031_p0017a09║迨佛元前二、三世紀中，政治與宗教，俱有顯著之變遷。祭祀萬能已不能饜
Y33n0031_p0017a10║足人意，窮理盡性以求徹底解脫之風，因《森林書》、《優波尼沙曇》之出而日
Y33n0031_p0017a11║盛。厭世出家修行，以達神我之解脫，蔚為一時風尚焉。婆羅門之教權，雖仍有
Y33n0031_p0017a12║人為之支持發揚，然以拘於傳承形式，嚴階級、重祭祀，已不足適應時代。兼之
Y33n0031_p0017a13║，婆羅門恃宗教而營家族之生活，自日趨於腐化，雜以神秘咒術，乃益泛濫而不
Y33n0031_p0018a01║可收拾。有心之士，慨然而起，否認吠陀，反抗婆羅門之學派是也。然思想一旦
Y33n0031_p0018a02║解放，即陷於混亂之局：或否認道德之價值；或創自然之說；或作殘酷之苦行；
Y33n0031_p0018a03║或修枯寂之禪定；或作詭辯論；或倡導唯物，追求現世五欲之樂。舊說弊而新學
Y33n0031_p0018a04║罔，安得一切智者以正之！以言政治，自雅利安民族東移恆河流域以來，東方被
Y33n0031_p0018a05║征服民族，受吠陀文化之啟發而次第興起。王位多世襲，不復選舉，養兵固位，
Y33n0031_p0018a06║既為同族兼併之戰，又為反雅利安族之爭，摩竭陀與憍薩羅之對立，其著者也。
Y33n0031_p0018a07║群雄分立，相為爭伐，東方新興民族之勢力，且駸駸駕雅利安族而上之。然世亂
Y33n0031_p0018a08║時荒，民不堪命矣！安得一施仁政，統一閻浮，躋人民於盛世之輪王哉！不作轉
Y33n0031_p0018a09║輪王，即為一切智者，釋種以之期待釋尊者，實時代之公意也。
Y33n0031_p0018a10║時代之政教趨勢既明，可以進論釋尊出家之動機矣。傳說父王曾偕太子出遊
Y33n0031_p0018a11║，並觀耕焉。田間作人赤體辛勤事耕墾，形容枯瘠，日炙汗流，並困乏饑渴而不
Y33n0031_p0018a12║得息。犁牛困頓，備受鞭策羈勒之苦；犁場土墢之下，悉有蟲出，鳥雀飛來競食
Y33n0031_p0018a13║之。太子有感於農奴貧病，眾生相殘之苦，悲心油然而生，因移坐閻浮樹下，寂
Y33n0031_p0019a01║然而思所以救濟之道，隱萌出家之志。此釋尊入道之初心，社會救濟與生死解脫
Y33n0031_p0019a02║，實兼而有之。復有說焉：太子嘗遊觀四門，歷見老、病、死苦，及見出家安樂
Y33n0031_p0019a03║而日增其厭世出家之心。此不必視為事實，要為熟聞塵世可厭，解脫為樂而出家
Y33n0031_p0019a04║。遊觀云云，特象徵其內心之感悟而已！
Y33n0031_p0019a05║傳說出家之動機止於此，吾嘗於迦毘羅衛之國政，若有所見焉。迦毘羅衛地
Y33n0031_p0019a06║不滿百里，受憍薩羅國之控制而非其種族。憍薩羅國王徵妃於釋種，釋種不願為
Y33n0031_p0019a07║異族之婚，而又莫敢與抗。國小，地僻，處兼併之世，強鄰虎視，亦難以圖存矣
Y33n0031_p0019a08║。當佛之世，即為憍薩羅所滅，其明證也。末利夫人信佛，波斯匿王猶多憎嫌之
Y33n0031_p0019a09║辭（與憍薩羅爭霸之摩竭陀王頻毘娑羅，則有願分國與釋尊並治之說，頗可玩味
Y33n0031_p0019a10║）。釋尊其有感於國族之苦乎！不為轉輪王，則為一切智人，二者不相兼而不相
Y33n0031_p0019a11║悖。捨無可為之故國，謀生死之解脫，兼求淑世善生之道，釋尊毅然成行矣。
Y33n0031_p0019a12║釋尊忘世為道，日以求道為務。嘗南行參訪於毘舍離城北之阿羅邏迦藍，彼
Y33n0031_p0019a13║以超越一切有，而住無所有之定境為解脫。釋尊以為未盡，去訪鬱頭藍弗於王舍
Y33n0031_p0020a01║城外森林中，彼以非想非非想為涅槃，即泯「想」、「非想」之差別，而住於平
Y33n0031_p0020a02║等寂靜之知見。釋尊知其法之未盡，又捨之行，止於槃荼婆山。入王舍城乞食，
Y33n0031_p0020a03║頻毘娑羅王見之，力勸返俗，釋尊謝卻之。王因以若成道者，願先見度為請。釋
Y33n0031_p0020a04║尊往優婁頻羅聚落之苦行林，與苦行者為伍，備嘗辛苦，精進不為不至，而終無
Y33n0031_p0020a05║所獲。因悟苦行之非計，翻然改圖，欲於定中觀察以得之。先趨尼連禪河，解衣
Y33n0031_p0020a06║入浴；受牧女善生乳糜之供，色力乃漸復。憍陳如等五人見之，謂為退失，心生
Y33n0031_p0020a07║誹謗，捨之而去波羅奈。釋尊乃獨行，於伽耶山之畢波羅樹下，敷吉祥草，跏趺
Y33n0031_p0020a08║而坐，以「不成正覺，不起此座」為誓。時出家來已六年矣（或云十二年）。
Y33n0031_p0020a09║第三節　成正覺
Y33n0031_p0020a10║釋尊以大悲大智大精進力，宴坐禪思者凡四十九日，破魔障，得三明，於二
Y33n0031_p0020a11║月八日明星現時，廓然圓悟而成正覺，因得佛陀之名。今印度之巴特拿城南七十
Y33n0031_p0020a12║里，有伽耶城；距伽耶城八里，有佛陀伽耶，即釋尊成道處也。其所坐之畢波羅
Y33n0031_p0021a01║樹，因釋尊悟道其下，遂稱之為菩提樹，今尚存。
Y33n0031_p0021a02║成正覺云者，簡言之，即正覺世間之實相，智明成就而生死永寂。佛陀追述
Y33n0031_p0021a03║悟道之經過，不外正覺緣起之生滅。釋尊嘗以「我說緣起」示異於外道，持此以
Y33n0031_p0021a04║為佛法之特質可也。生死大苦，由業力而輪迴不息，為印度學者之共信。然一及
Y33n0031_p0021a05║大我、小我、本體、現象之說，則莫不陷於矛盾。彼輩探宇宙之本元而立「梵」
Y33n0031_p0021a06║，探個人之主體而立「我」，又從而融合之。然一之則一解脫而一切解脫，異之
Y33n0031_p0021a07║則梵、我一體之說不合。其說現象也，謂自本淨之梵我，起迷妄苦迫之世間。無
Y33n0031_p0021a08║論其解說為如形之與影，如水之與波，或如父之與子，然以本淨為迷妄之因，終
Y33n0031_p0021a09║無以自圓其矛盾。若以迷妄與淨我，同為無始之存在，則陷入二元，失其本宗矣
Y33n0031_p0021a10║。使果為二元也，真、妄又如何聯繫而構成流轉？真我曾無所異，又如何離妄而
Y33n0031_p0021a11║獨存？釋尊正覺緣起，知其病根在「真我」，既無「我」為宇宙之本元，亦無「
Y33n0031_p0021a12║我」為輪迴之主體，世間唯是惑、業、苦緣起之鉤鎖。即緣起以達無我，乃徹見
Y33n0031_p0021a13║生死之實相而解脫。成正覺者，此也。
Y33n0031_p0022a01║釋尊菩提樹下之正觀，以為吾人有身心演變之老、病、死苦，有人事糾紛之
Y33n0031_p0022a02║愛別離苦、怨憎會苦，自然缺陷之求不得苦，悉沈沒於「老、病、死、憂、悲、
Y33n0031_p0022a03║苦、惱」之大海而莫之能脫。即此苦而探其原，知眾苦之因於受「生」。有生即
Y33n0031_p0022a04║有苦，苦實與生俱來，樂生厭苦之常情，蓋亦顛倒之甚矣。吾人何事有生而為眾
Y33n0031_p0022a05║苦之所迫？必有能生身心者在。此能生者之存在，曰「有」。明言之，則以業力
Y33n0031_p0022a06║熏發而構成身心之潛在也。業力熏成身心之潛在，由於執「取」。何者？內則妄
Y33n0031_p0022a07║執自我；外則或為五欲之追求，或執取倒見以為是，邪行以為清淨。於是乎三業
Y33n0031_p0022a08║繁興，而集未來身心之苦本。馳取一切又以欲「愛」染著為因。於相續之三有自
Y33n0031_p0022a09║體，於所取之三有境界，若磁鐵之相引而不捨。著之不已，則成為縱我役物之行
Y33n0031_p0022a10║。釋尊嘗敘之云：「當知因愛有求，因求有利，因利有用，因用有欲，因欲有著
Y33n0031_p0022a11║，因著有嫉，因嫉有守，因守有護，因護故，刀杖爭訟，作無數惡」。又云：「
Y33n0031_p0022a12║以欲為本故，母共子諍，子共母諍，父子、兄弟、姉妹、親族展轉共諍。……更相說
Y33n0031_p0022a13║惡，況復他人？……以欲為本故，……民民共諍，國國共諍，彼因鬪諍共相憎故，以種種
Y33n0031_p0023a01║器仗展轉加害」。愛、取為未來生死之動力，亦現在愛別、憎會、求不得之苦因
Y33n0031_p0023a02║，以是節制愛、取，乃樂生之王政；根絕愛、取，為厭苦離欲解脫之聖法。釋尊
Y33n0031_p0023a03║為之而出家者，今則以正觀緣起而得之。逐物流轉與離貪解脫之緣起正觀，即正
Y33n0031_p0023a04║法之根本。釋尊於初轉法輪時，嘗約之為四諦：生、老、病、死、憂、悲、苦、
Y33n0031_p0023a05║惱為苦諦，愛為集諦，愛滅為滅諦，以厭苦離欲解脫之道為道諦也。
Y33n0031_p0023a06║緣起不出此五支（老死、生、有、取、愛），然考釋尊之教，猶有闡述緣起
Y33n0031_p0023a07║之底蘊而詳說之者，即求觸境繫心之歷程，而達於身心相依之開展也。順其序而
Y33n0031_p0023a08║略言之：「識」入母胎，因有「名色」之開展。識與名色相依不離，一期生命於
Y33n0031_p0023a09║是乎相續而住。名色開展有「六處」。根、境相涉入，則有根、境、識三者相「
Y33n0031_p0023a10║觸」之認識。識觸與無明俱，昧於緣起，乃味著於苦樂之「受」，而「愛」著生
Y33n0031_p0023a11║矣。識與名色、六處，同為前生惑、業所起之身心。雖識為一期生命開展之初始
Y33n0031_p0023a12║，然是苦而非苦集。故欲解脫未來之生死者，在滅「觸俱無明」，而非滅識也。
Y33n0031_p0023a13║釋尊又推此意而闡述之：識為無始相續之苦果，不勞滅之，滅無始相續之惑
Y33n0031_p0024a01║、業可矣。以過去之觸俱無明為「無明」，以過去著境馳求之一切身、口、意行
Y33n0031_p0024a02║為「行」；必無明滅而後行滅，行滅而後識滅也。
Y33n0031_p0024a03║釋尊於緣起正觀中，知生死之因於愛、取之行，染愛以無明為本。以無明之
Y33n0031_p0024a04║蒙昧無知，不覺生死為惑、業、苦緣起之鉤鎖，而若有自我者存。有我則有我所
Y33n0031_p0024a05║，愛之為自體愛、境界愛，取之為我語取、欲取等，縱我逐物，苦輪常運不息矣
Y33n0031_p0024a06║。一旦緣起觀成，無明滅而明生，無我無我所，離無因、邪因等惡見，愛欲自離
Y33n0031_p0024a07║而解脫，如旭日初生，長夜永別。自覺自證：「我生已盡，梵行已立，所作已辦
Y33n0031_p0024a08║，不更受後有」。釋尊正覺而成佛，蓋如此。
Y33n0031_p0024a09║第四節　轉法輪
Y33n0031_p0024a10║釋尊成正覺已，欲出其所悟之正法以化迪有情，實現現樂、後樂及究竟樂。
Y33n0031_p0024a11║然鑒於時代根性之積重難返，實難與言正覺之本懷，乃於五十七日中（或云三七
Y33n0031_p0024a12║日、一年等），度長期獨善之行，而思所以應化之方焉。嘗慨然曰：「我此甚深
Y33n0031_p0025a01║法，無信云何解」？「辛勤我所證，顯說為徒勞」。「我寧不說法，疾入於涅槃
Y33n0031_p0025a02║」！是何言之痛也！其不易說，即說亦難信難行之道，或解為緣起及緣起之滅；
Y33n0031_p0025a03║或解為緣起之性空；或解為一乘之實相；所說不必同，而不離緣起正法則一。蓋
Y33n0031_p0025a04║緣起正法，不特證之以寂滅出世，因「眾生著阿賴耶，樂阿賴耶，喜阿賴耶」而
Y33n0031_p0025a05║不易；即解之以和樂順世，亦非剎帝利以武力、毘舍以財力、首陀羅貧弱不克自
Y33n0031_p0025a06║振之時機所能喻。傳說有梵天來請，佛乃起而弘布其正法，此豈非有感於婆羅門
Y33n0031_p0025a07║文明之有待救濟，不忍斯世之終古長夜耶！長期熟思已，決意唱道一適應時代之
Y33n0031_p0025a08║方便教，而寓真實於其中，俾漸加格化，以達暢盡正覺之本懷也。
Y33n0031_p0025a09║釋尊去波羅奈，遇商人提謂、波利於途，二人以麩蜜獻佛，受三歸依而去，
Y33n0031_p0025a10║得佛財分之最初弟子也。途中又值異學阿耆婆迦，叩佛所師，佛以「我最上最勝
Y33n0031_p0025a11║，不著一切法，諸愛盡解脫，自覺誰禰師」答之。又問佛所之，佛告以「我至波
Y33n0031_p0025a12║羅奈，擊妙甘露鼓，轉無上法輪，世所未曾轉」。蓋聖智洞徹，事見機先，確證
Y33n0031_p0025a13║所證而無疑也！
Y33n0031_p0026a01║佛訪憍陳如等於波羅奈之鹿野苑。五人見其來也，初以其退失淨行，相約勿
Y33n0031_p0026a02║為禮；佛至，不覺肅然致敬。佛告以「我即是佛，具一切智，寂靜無漏，心得自
Y33n0031_p0026a03║在。汝等須來，當示汝法，教授於汝。汝應聽說，如說修行，即於現身得證諸漏
Y33n0031_p0026a04║」。五人乃執弟子禮，即所謂五比丘是。五比丘以佛之捨苦行為疑，佛乃進而教
Y33n0031_p0026a05║之曰：「有二種障：一者、心著欲境而不能離，是非解脫之因。二者、不正思惟
Y33n0031_p0026a06║，自苦其身而求出離，永無解脫。離此二邊，乃為中道，精勤修習，能至涅槃」
Y33n0031_p0026a07║。此中道云者，即八正道，為佛教精義所在；自利、利他，悉應於此中求之。此
Y33n0031_p0026a08║就教授之中心立言，若詳示生死流轉之苦痛及原因，解脫生死之聖境，離苦得樂
Y33n0031_p0026a09║之正道，即四諦是，有《轉法輪經》等載之。聞法已，憍陳如首先悟入正法，因
Y33n0031_p0026a10║得「阿若憍陳如」之稱。餘四人亦次第得入，悉成羅漢。三寶乃具足，世間凡有
Y33n0031_p0026a11║六阿羅漢。
Y33n0031_p0026a12║　　　苦……………生、老、病、死、愛別離、怨憎會、求不得…………如　病
Y33n0031_p0026a13║　　　苦之集………後有愛、喜貪俱行愛、彼彼喜樂愛……………………如病源
Y33n0031_p0027a01║　　　苦之滅………愛滅………………………………………………………如病癒
Y33n0031_p0027a02║　　　苦滅之道……八正道……………………………………………………如　藥
Y33n0031_p0027a03║此四諦之創說，即所謂初轉法輪也。轉法輪者，法為規律之義。約道諦言，
Y33n0031_p0027a04║即行持之正軌，解脫者所必由，故曰：「法者，八正道也」。約四諦言，即一切
Y33n0031_p0027a05║普遍不變真實之法則。緣起流轉為「苦集」，緣起還滅為「滅」，即流轉以達還
Y33n0031_p0027a06║滅之行為「道」。此世出世間，必然而不容或異之軌律，曰「法」。此法，性自
Y33n0031_p0027a07║爾，曰「法性」；法常爾，曰「法住」；法各如其分，曰「法位」；法為一切之
Y33n0031_p0027a08║因依，曰「法界」。是真，是實，是諦，是如，釋尊之所證所說，此法也。據印
Y33n0031_p0027a09║度舊說，統一閻浮，正法化世之大王，名轉輪王。輪為輪形之武器，當其舉行即
Y33n0031_p0027a10║位典禮時，有此輪寶來應。以輪寶之力，自近而轉及遠方，摧輾一切怨敵，而後
Y33n0031_p0027a11║王道化被於天下。今以喻佛之說法，自己而轉及他人，摧折一切異論惡見，而後
Y33n0031_p0027a12║佛化遍及於世間。《大品經》以「不轉不還」為說，知轉有運動推進之意。以鹿
Y33n0031_p0027a13║野苑之最初推動此正法，乃獨得轉法輪之名，實則「法輪常轉」，不必限於初說
Y33n0031_p0028a01║也。
Y33n0031_p0028a02║佛度五比丘已，即於波羅奈小住。禪思、經行、教授，初創和樂僧團之制。
Y33n0031_p0028a03║波羅奈有長者子耶舍，及親友多人，聞風來歸，並出家證果，世間乃有六十一阿
Y33n0031_p0028a04║羅漢。滿慈子、大迦旃延、娑毘耶，並捨外道入佛法。度雨期已，釋尊遣弟子遊
Y33n0031_p0028a05║化人間，自身則獨往優婁頻羅聚落，化事火婆羅門迦葉氏三弟兄，及其弟子千人
Y33n0031_p0028a06║，佛教之勢日張。釋尊憶頻毘娑羅王之約，乃與千比丘趣摩竭陀首都王舍城。王
Y33n0031_p0028a07║聞之，率臣民郊迎。見三迦葉為弟子，信心彌切。王聞法，得法眼淨。因於城旁
Y33n0031_p0028a08║迦蘭陀長者之竹園，建精舍奉佛，此國王信佛之始，亦佛教僧寺之始也。釋尊之
Y33n0031_p0028a09║二大弟子，舍利弗、目犍連，於佛成道第四年歸佛。二人初從刪闍耶外道出家，
Y33n0031_p0028a10║常以未聞道要為悵。一日，舍利弗入城，見阿說示（五比丘之一）威儀庠序，諸
Y33n0031_p0028a11║根豫悅，叩其所師，曰「釋氏大沙門」。詢其所學，則舉緣起偈答之：「諸法因
Y33n0031_p0028a12║緣起，如來說是因，諸法因緣滅，是大沙門說」。舍利弗聞之，得法眼淨。歸語
Y33n0031_p0028a13║目犍連，亦悟。因偕二百五十弟子，詣竹園出家。時有摩訶迦葉者，出家修厭離
Y33n0031_p0029a01║行，素為國人所宗仰。於王舍城多子塔前值佛，因迴心入佛教，自謂「若不值佛
Y33n0031_p0029a02║，亦當獨覺」云。成道第六年，淨飯王病，遣優陀夷來迎佛，以生前一見為幸，
Y33n0031_p0029a03║並於尼拘律園預建精舍以待之。釋尊偕弟子還迦毘羅衛，為釋種說法，淨飯王得
Y33n0031_p0029a04║道證，宮人多受戒法。惟度異母弟難陀及佛子羅睺羅出家，淨飯王為之悲感不勝
Y33n0031_p0029a05║。留七日，辭還竹園。甫抵末羅族之阿㝹比耶村，釋種之阿那律、阿難、金毘羅
Y33n0031_p0029a06║、提婆達多等追蹤至，請為弟子；或謂此出淨飯王意云。理髮師之優波離，亦於
Y33n0031_p0029a07║此時出家。後世所傳之十大弟子，除解空第一之須菩提，似出家較晚外，餘並釋
Y33n0031_p0029a08║尊初期之弟子也。此後至涅槃，無連續之記載，惟遊化之地點，所化之弟子，散
Y33n0031_p0029a09║見於聖典中，得以見其概略。釋尊教化凡四十五年，其足跡所及，東至瞻波，西
Y33n0031_p0029a10║至拘睒彌及摩偷羅，南至波羅奈，北至迦毘羅衛：猶不出恆河流域。其常住說法
Y33n0031_p0029a11║之處，非信徒奉獻之精舍、園林，即水邊、林下，大率以清淨而宜教化為主。其
Y33n0031_p0029a12║有名者，如王舍城之竹園、靈鷲山、溫泉林，舍衛城之祇園、鹿子母講堂，華氏
Y33n0031_p0029a13║城之雞園，波羅奈之鹿苑，毘舍離之庵羅園、重閣講堂，獼猴河畔之牛角林，迦
Y33n0031_p0030a01║毘羅衛之尼拘律園，拘睒彌之瞿師羅園等，以在竹園及祇園之時日為多。
Y33n0031_p0030a02║釋尊初期之出家弟子，惟限於男性之比丘，以從其他教團中來者為多。初至
Y33n0031_p0030a03║王舍城，已有千二百五十弟子矣。佛之姨母摩訶波闍波提，自淨飯王歿後，求度
Y33n0031_p0030a04║出家，佛初不許。後以阿難之請，始允其出家，由是有比丘尼。比丘尼中，如耶
Y33n0031_p0030a05║輸陀羅、蓮華色、曠野等，亦有名。其歸佛之在家弟子，男稱優婆塞，女稱優婆
Y33n0031_p0030a06║夷，為數尤眾。上自王公貴族，下至乞丐、淫女，無不為釋尊慈悲所攝受。優婆
Y33n0031_p0030a07║塞之有名者，如摩竭陀王頻毘娑羅、阿闍世，憍薩羅王波斯匿，頻王之侍醫耆婆
Y33n0031_p0030a08║，大臣雨勢，舍衛城之豪商須達多，釋種之釋摩訶男等。優婆夷之有名者，有頻
Y33n0031_p0030a09║王妃之韋提希，匿王妃之末利，須達多之妻善生，舍衛城之鹿子母，毘舍離之淫
Y33n0031_p0030a10║女庵摩羅等。此等在家弟子，亦多有證果者，及能論議深法者。
Y33n0031_p0030a11║釋尊之說法也，不務深邃理論之闡述，不為苦行奇事以惑眾，惟以簡明切實
Y33n0031_p0030a12║之教旨，示人以中道之行。務使聞法者，人能隨分隨力，去惡進德以自淨其心。
Y33n0031_p0030a13║佛法之在恆河兩岸，如春風時雨之化洽無間，固由說法之善巧，解脫道之純正，
Y33n0031_p0031a01║與適合時代根性之要求，然有賴於釋尊崇高之德性、悲懷、平等、躬行、身教者
Y33n0031_p0031a02║尤多。釋尊之與弟子，師友也。「我不攝受眾」，「同坐解脫床」，不如異教者
Y33n0031_p0031a03║之以神子、神使自居，或統攝者自居。迴施物於僧，不欲厚於己。五日一行比丘
Y33n0031_p0031a04║之房，為病比丘洗濯，為盲比丘紝針，向小比丘懺摩。聞其病，則不辭跋涉之勞
Y33n0031_p0031a05║；憫其愚，則不以誑佛為嫌。凡沐釋尊慈和懇至之化者，莫不自尊自律而日進於
Y33n0031_p0031a06║德。阿難說精進，忘病起坐以聽之；聞堂中說法，則佇立於戶外，釋尊之敬正法
Y33n0031_p0031a07║也如此。
Y33n0031_p0031a08║其於人世之和樂，悲懷兼濟，亦有可言者：釋迦族與拘利族爭水，釋尊遠來
Y33n0031_p0031a09║為之和解。毘舍離大疫，則身入其境以化之。教跋耆族以國不危之道；迴琉璃王
Y33n0031_p0031a10║殘民之師；息阿闍世王東征之謀；化央瞿利魔羅，行旅蒙其澤。即此數端，可見
Y33n0031_p0031a11║釋尊之重視現樂人群為何如！餘如唱四姓平等之教，斥祭祀，呵苦行，禁咒術，
Y33n0031_p0031a12║糾正印度文明之偏失，則尤世人所熟知者。及門之聲聞弟子，以蔽於時習，間或
Y33n0031_p0031a13║未能深體釋尊之本懷；然如畢陵迦婆蹉之捍盜，富樓那之化粗獷之邊民，目犍連
Y33n0031_p0032a01║之殉教等，亦有足多者。在家弟子，尤多難能之行：釋摩訶男自殺以救同族；末
Y33n0031_p0032a02║利夫人飲酒以救人；須達多及梨師達多等，更能舉所有資產，與信佛之四眾弟子
Y33n0031_p0032a03║共之。佛及弟子之高行碩德如此，宜其風化所及，翕然景從也！
Y33n0031_p0032a04║初期出家弟子，多耆年久學，厭離心切，釋尊僅提示「法味同受」、「財利
Y33n0031_p0032a05║共享」之原則，即能淡泊知足，和諧共存，固無須制戒律以繩墨之也。後以比丘
Y33n0031_p0032a06║日眾，僧事日繁：或放逸而作罪行，或愚昧而受譏嫌，或共住相紛爭；比丘之衣
Y33n0031_p0032a07║、食、住、行，在在與社會經濟有關；時代俗尚之無礙於正法者，亦不必矯情立
Y33n0031_p0032a08║異，與世共諍。釋尊乃適應時眾之要求，一一為之制。其遮止性罪及足以引生性
Y33n0031_p0032a09║罪之方便，易受世人疑慮譏毀者，制為戒條，半月半月誦習之，曰「波羅提木叉
Y33n0031_p0032a10║」。餘如參加僧團及退出之規定，安居，誦戒之規則等，大抵經佛之指導而經常
Y33n0031_p0032a11║行之，此則結集所出之「雜跋渠」是也。比丘之出家，在求解脫自由，然群眾相
Y33n0031_p0032a12║處，不能無法制，否則自相凌奪，不能身心安寧以和樂為道。遊化人間，必求時
Y33n0031_p0032a13║地之適應，否則受譏毀摧殘而無以圖存。求正法之久住，端賴此「攝僧」之制耳
Y33n0031_p0033a01║。佛教之僧制，泯階級，均貧富，齊貴賤、老少；融法治、德化於一爐，實兼自
Y33n0031_p0033a02║由與團結而有之。僧制本世間事，或為道德之訓條，或為僧團之組織法，或為衣
Y33n0031_p0033a03║食等瑣事，而佛制不許白衣（在家眾）人聞。舊傳有人竊聽戒法，金剛力士擊殺
Y33n0031_p0033a04║之。僧團極公開，其內容則諱莫如深，何哉？誠以和樂平等共存之制，驚世駭俗
Y33n0031_p0033a05║，未能為時眾所共喻也。
Y33n0031_p0033a06║因佛教之開展，外來之障礙亦隨之而生。婆羅門反對之，以其一反婆羅門教
Y33n0031_p0033a07║三綱。苦行沙門反對之，以其呵苦行為癡人也。釋尊之遊化，常與四眾弟子俱，
Y33n0031_p0033a08║貧乞者亦隨行。此無所有者之集團遊行，常使城主頒輸金之制，村主發蒺藜之論
Y33n0031_p0033a09║。餘若農奴怠工，武人解甲，並使治者為之不快。然釋尊之教，以究竟之解脫為
Y33n0031_p0033a10║主，方便之社會救濟，厄於時勢，未能一展所長。故佛教之受壓迫，亦以外道為
Y33n0031_p0033a11║多。有帶盂而謗佛者，有埋尸以相毀者，有設火坑、毒飯以害佛者，尤以提婆達
Y33n0031_p0033a12║多之摧殘佛教為最烈。提婆達多，佛之堂弟而從佛出家者。受韋提希子阿闍世之
Y33n0031_p0033a13║敬禮，染著利養，乃與阿闍世謀，勸殺父王頻毘娑羅為新王，己則殺佛別創新教
Y33n0031_p0034a01║為新佛。彼欲害佛者數次，初放醉象，次使狂人，後投大石，而皆目的不果。乃
Y33n0031_p0034a02║自稱大師，創五法是道，毀八正道非道。五法者：一、盡形壽著糞掃衣；二、盡
Y33n0031_p0034a03║形壽常乞食；三、盡形壽唯一坐食；四、盡形壽常露坐；五、盡形壽不食一切魚
Y33n0031_p0034a04║、肉、血味、鹽、酥、乳等（或作：不食鹽；不食酥乳；不食魚肉；常乞食；春
Y33n0031_p0034a05║夏八月露坐，四月住草庵）。觀其五法之峻嚴，頗類耆那苦行之教。以時眾崇尚
Y33n0031_p0034a06║苦行，乃使佛教之五百新學，暫時叛教以去。佛與弟子雖疊受政、教之迫害，從
Y33n0031_p0034a07║未叫囂，少流於感情用事，沈靜悲憫，一以德化，卒於心安理得中勝之。
Y33n0031_p0034a08║第五節　入涅槃
Y33n0031_p0034a09║釋尊遊化四十五年，年八十矣。由王舍城而拘尸那，為最後之遊行。途經波
Y33n0031_p0034a10║吒釐子城，時方興築，佛即言其將來當甚繁榮云。又與弟子渡恆河，入毘舍離。
Y33n0031_p0034a11║值雨期，欲於城外波梨婆村安居，時世饑饉，乃散眾獨與阿難居此處。此時，佛
Y33n0031_p0034a12║已重病，自知化緣已畢，惟以弟子多不在前，不宜入涅槃，遂自支持以待。阿難
Y33n0031_p0035a01║知佛入滅期近，乃請所以命弟子者。佛曰：「我不攝受眾，亦無所教命。汝等當
Y33n0031_p0035a02║自依止，法依止，莫異依止，即應依四念處而行」。蓋四念處為七覺支之初基，
Y33n0031_p0035a03║離四倒之妙術，出生死唯一可依之道也。安居畢，入城乞食，為眾說法。翌日，
Y33n0031_p0035a04║勉力向拘尸那行，經路乾荼村，說戒、定、慧、解脫之四法，即總攝佛學之宏綱
Y33n0031_p0035a05║，及其目的所在也。佛由此入波婆村，食金工純陀所獻之旃檀耳而病益劇。途中
Y33n0031_p0035a06║，腹痛痢血，疲累不堪，乃命阿難敷坐稍息。旋復行，浴於拘孫河；宿拘尸那城
Y33n0031_p0035a07║外，熙連禪河畔之二娑羅樹間。有外道須跋陀羅，聞釋尊中夜將入涅槃，請見佛
Y33n0031_p0035a08║一決所疑，阿難以釋尊疲乏辭。須拔陀羅固請不已，佛愍之命入，示以唯八正道
Y33n0031_p0035a09║有沙門果。聞法證果，因為佛最後弟子。於時大眾知佛將滅，未離欲者，悲痛淚
Y33n0031_p0035a10║落不自勝，佛乃起為作最後之教誨曰：「汝等勿謂失師主，我涅槃後，所說法、
Y33n0031_p0035a11║律，是汝師也」。佛諭眾有疑者，可疾問之，無得懷疑不求決也。世尊三唱而無
Y33n0031_p0035a12║人問者，乃更謂弟子曰：「汝等勿懷憂惱，若我住世一劫，會亦當滅。世相如是
Y33n0031_p0035a13║，當勤精進！自今已後，我諸弟子展轉行之，即是如來法身常在而不滅也」。釋
Y33n0031_p0036a01║尊忍疾為弟子說法，安慰之，勉勵之，其教誡之懇篤，可以見矣！教誡畢，從容
Y33n0031_p0036a02║入滅，時二月十五日中夜也。侍佛涅槃之大弟子，唯阿那律及阿難在，乃移舍利
Y33n0031_p0036a03║於郊外天冠寺，以待眾比丘之來。七日後，大迦葉共五百比丘至，乃依輪王禮而
Y33n0031_p0036a04║荼毘之。
Y33n0031_p0036a05║
Y33n0031_p0036a06║